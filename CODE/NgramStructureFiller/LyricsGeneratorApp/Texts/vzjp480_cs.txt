KLÁŠTERNÍ KOČKY

Nebudete mít žádné zvíře,
drahé sestry, vyjma kočky.
 —  (starý řád jeptišek)

Částečně praktické, to chápu sic:
Kočka je nutná k zabíjení myší
v klášteře. Aťsi zbožné sebevíc
a něžných srdcí, ženy neutiší
představa havěti. Jsou jiné věci,
úvahy proč jen kočkám dopřán vstup,
proč nesmí dál psi, nebo třeba ptáci,
v ten trojmo zapřisáhlých pannen klub.
Kočky ať v noci jdou si šukat, vilně,
hříšně si užívají sebevíc,
jsou schopny za dne vstoupit neomylně
skrz brány ctnosti, v chodbách kajícnic
za noční zločinnost se rozhřešit,
u kaple dveří hřbet si zbožně třít.
