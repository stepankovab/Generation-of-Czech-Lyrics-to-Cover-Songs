POHŘEBNÍ BLUES

Stop hodinám všem, telefonu dost,
než by štěk pes tak dejte mu čerstvou kost,
klid klavírům, ať bubny jen temně hřmí,
že rakev nést, a průvod truchlit, smí.

Ať krouží, kvílí letouny nad hlavou,
že On Je Mrtev ať do nebe naškrabou,
běloba stuh ať zdobí krčky všech holubic,
strážníků špalíry zas černota rukavic.

Sever, jih, východ, západ, vším mi byl,
pracovní týden, klid nedělních chvil,
můj půlden, půlnoc, řeč i zpěv; liboval
jsem si v té lásce věčné: chyboval.

Hvězd netřeba už: všechny uhaste;
zabalte měsíc, slunce rozneste;
oceán vylijte a vykácejte v lese,
nic dobrého už nikdy víc svět nepřinese.
