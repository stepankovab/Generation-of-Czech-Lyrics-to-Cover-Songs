SEVERNÍ STATKÁŘ: NANOVO

Neslyšíš, jak mýho koníka cval tě nohama nabádá?
Majetek, majetek, majetek — já v tom slyším, že povídá.
Majetek, majetek, majetek — Same, tys osel, moc ochotný:
Co noha to rozumu víc má on, než tvůj mozek lopotný.

Prr — mám já co s tebou probrat, Same; pár slov o faře tam —
Nuže, což nevíš, že muž je buď chlap nebo padavka, povídám?
Tak si to přeber; vždyť za týden kratičký dovršíš dvacet let.
Majetek, majetek, — no tak, prr — vždyť já sám se chci uslyšet.

Tys byl Same, tu, pro mne i máti, tuhle důvodem k rozpravě;
Tys leccos probíral s matkou, jak řekla mi popravdě.
Že se nechceš prý pro mamon ženit — že máš faráře dcerku rád —
Ne — ty se oženíš z lásky — a oslem se nám ráčíš zdát.

Šla kolem dnes — na Všech Svatých — když zvonili pobožnost.
Je prý krásná, si myslíš — nic proti, však takových je víc než dost,
I těch co majetek mají — k čemu krása? — ta odkvétává.
Však majetek, majetek, trvá a majetek narůstává.

Neber to zkrátka; dej si čas. Vím, jak tě poblouzní nálada.
Cožpak jsem po holkách nešílel já sám tak, tehdá za mlada?
Ale jeden můj známý, Quaker, mi dal častokrát instrukci:
„Nežeň se pro peníze. Žeň se tam, kde se vyplácí!”

Tak jsem šel, tam kde stálo to za to, a matku tvou objevil pak,
Měla už stranou jak věno, tak pozemků pořádný flák.
Možná že nebyla krásná — vždyť mi nemá být ozdobou —
Což by nebyla k mazlení dobrá, nepoznamenaná chudobou?

Faráře dcerka nic nemá, ani po něm nic nebude mít,
Snad z vychovatelkování, či čehosi, bude žít.
Proč? On je přec pouhý kaplan, co z dluhů se nezmůže ven,
A leží tak, jak si ustlal, než u nás byl ustanoven.

Slýchám, že zadlužen študýrováním sem přišel a fary se jal,
Lepí se na něj jak smola, a zatím je nesetřepal.
Naznak tu nožkama třepe; ani šťouch není mu přán,
K horšímu leda: páč Same, on ženil se zamilován.

Láska? Mít rád? Můžeš děvče, však i její peníze též,
Vždyť hodí se náramně k sobě po pravdě a to není lež.
Copak mi v lásce k tvé matce snad bránilo jmění? To né.
Kdepak — já měl ji raději, i za prostředky nesporné.

Tak, a tvá máti mi tvrdí, že dívčinu tu si chceš brát,
Urozená jaksepatří: ale dle nás přec osel jsi snad.
Prr, ale, majetek, slyšíš? — osel nic nedožene —
Prr, přece, no tak? A safra! —  ty včely jsou rozčílené.

Ulom mi haluz ať chráním mu hlavu, tu, koukni kde živý je plot!
Urozenost! Co je urozenost? Má hodnotu v šilincích snad?
Majetek, majetek ten je tu vším, Same, a ať mě luňák, když tam
To neplatí do mrti stejně, u všech schopných co já jářku znám.

Což zajištěného láká se vloupat a krást, inu suď,
Toho, kdo má pěkné svršky a hoduje hned jak má chuť,
Ne, jsou to ti, co jim schází co na zub a hladem to jest.
Věř Same, chudák je lotr, páč před činem už snáší trest.

Ti nebo otcové jejich jsou zpravidla lenivci spíš,
Páč vydělat peníze značí, že se za nimi pootočíš.
Otec můj nestál za příliš, no, alespoň ve smyslu měny.
Však makal a makal a na pravdu boží šel už dobře zajištěný.

Koukni kde Wrigglesby potok tam kopeček rozráží!
Za otce měli jsme farmu, za mě i mlýn náleží;
A uvidíš k mostu až hodlám se zaživa dopracovat;
A pokud si vezmeš tu pravou, pak tobě to dedikovat.

Takhle to já vidím, Same, utvrzen v tom rok co rok;
Ale když vezmeš si špatnou, pak dědicem bude náš Dick. —
Hejá hej, majetek, majetek —  slyším je slabikovat —
Majetek, majetek, majetek, — pro prachy cvalem to brát.
