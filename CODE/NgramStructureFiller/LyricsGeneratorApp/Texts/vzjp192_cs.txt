DOVERSKÁ PLÁŽ

Moře má noční klid.
Příliv je pln, a měsíc ladně pluje
úžinou; — Francie zkraje svit
probleskne; útesů Anglie zde šik,
lesklý val v klidný záliv ven se dere.
Pojď k oknu, noční vzduch tu sladce duje!
Jen z dlouhé řady, pěny lunošeré 
jíž moře míří smáčet sivý břeh,
Poslyš! z ní slyšíš chrapotivý křik
oblázků, které vlny berou, hází
vzápětí na pláž, vrší strmý svah,
zas, ústup, opět hru svou vzbouzí, raší
třesoucím tempem, zvolna, neodchází
ten smutný věčný tón, jenž stále vznáší.

Už dávno Sofoklés
v egejském moři, slyše, poznal v něm
příliv a odliv utrpení, děs
jež lidstvo souží; a my s ním
též ozvuk onen, myšlenku a vjem
sluchu na moři dálném, severním.

Oceán Víry
byl kdysi tolik pln, ved po pobřeží 
spletenec jasných lemů, krinolín.
Dnes vnímám zkázu
jen, a melancholii ve vytí, řeži,
ústup, kol víry
nočního větru, zkraje obřích srázů
a holých náplav na svět padlý stín.

Ach, lásko, setrvejme
spolu a po boku! neb svět, co zdá se
před námi ležet ve své snové kráse,
tak nádherný a divý, nový, zřejmě
si blahem, láskou, světlem nevystačí,
není v něm jisto, mír či spása bolu,
na pláň jde soumrak a my jsme tu spolu,
nás zmatek rvaček, útěk, s sebou vláčí,
kde tupá vojska k nočním střetům kráčí.
