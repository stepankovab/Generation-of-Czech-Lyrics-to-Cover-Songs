ŽIVOT ČLOVĚČÍ

SVĚT bublinou je, život člověčí
píď nepředčí:
V podstatě ubohý, od kolébky
až do hrobky;
Od mládí zatracen, k dospívání
do trápení.
Kdo vetché smrtelnosti uvěří,
vodu či prach jen psaným rozčeří.

Však pokud život sklíčený má být,
jak jen jej žít?
U dvora je vše povrchnosti um,
past hlupákům;
Odlehlý venkov skýtá doupě, skrýš,
zlotřilců říš;
A kde je město bez neřesti vší,
že není ze všech tří to nejhorší?

Domácí strast má manžel v loži dál,
či v hlavě žal;
Kdo je sám, má svůj stav za prokletí,
byť záletí;
Někdo chce děti; kdo je má chce mít
od dětí klid:
Je mít či nemít ženu lepší dar,
samoty břemeno, či ve dvou svár?

Svým zálibám se doma věnovat
je nemoc snad;
Do světa vyrazit přes moře hrůz,
je dřiny kus;
Válečný ryk nás děsí; po něm, hned,
mír vrší běd:
Co zbývá nám, než k plačtivosti sklon,
za zrození, či po zrození skon?
