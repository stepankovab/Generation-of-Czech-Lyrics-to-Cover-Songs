XANADU

Ve Xanadu si Kublaj-chán
klenutý palác usmyslel :
kde tok řeky Alfy posvátné,
skrz jeskynní průrvy závratné,
k nočnímu moři spěl.

Tak dvakrát pět mil půdy vzal,
věžovím hradeb obehnal :
zahrady uvnitř, křivky potoků,
tu vzácné vonné stromy pučely ;
tu hvozdy horské, starší proroků,
kol mýtin prosluněných hučely.

Aj ! rokle romantická brázdí stráni,
skrz kopce zeleň kříží cedrů kštici !
Divočina ! svatyně čarování,
v zakletí, jak při luny ubývání,
 ženou, co lká být ďábla milovnicí !
Z té propasti, kde neúnavně kypí,
jak když zem funíc dýchavičně trpí,
vodní sloup náhle hbitě ven se dral :
přičemž skrz spěch, než by zas čas jej sťal,
vrh klenbu v cárech, jako krupobití,
či zrno v mlatě, když ran cepem cítí :
skrz balvany, tím roztančené v mžiku
vyvedl vzhůru ven posvátnou řeku.
Pět mil se kroutil proud, svá ohbí tvořil,
skrz luh a háj tok svaté řeky ved,
až do jeskyní závratných se sved
a v peřejích kles’ k mrtvolnému moři :
Ve vřavě Kublaj z dáli slyšel vzkaz
od předků věštbu války, blízké zas !

Paláce stín, slasti dómu,
středem vln se nesl v dál ;
kde sluch směs námětů k sněmu
z vřídla, z jeskyň nabíral.

Dílo tak zázračné, až dech se tají,
slunný dóm slasti, křišťál ledních slují !

Dívku, jak hrála na cimbál
jsem v opojení zřel :
Habešská dívka hrála mi,
zpěv doprovádíc strunami,
Amharský na vrchol.
Pokud bych vybavil si
tu její píseň zas,
do výšin jako kdysi
by mne ten hlahol vznes,
že vzdušný dóm bych stavěl, věž
prosluněnou ! sluj z ledních ker !
uslyšev každý, zřel by též,
varovali by, Boj se ! Zvaž !
má blesky v očích, hřívu až !
třikrát jej obtoč v jeden směr,
jen hledět naň aby ses bál,
věz, ambrózii pojídal,
zapíjel mlékem z Ráje sfér.
