HAMLET
…
Zda být, či nebýt — to je zásadní:
Zda šlechetnější je svůj rozum nutit
palbu snést, jakou drzý osud vmete,
či v plné zbroji vyzvat moře tíží,
navzdor jim skoncovat. Zemřít, toť spát —
nic víc — a spánkem soudit, že je ukončen
bol srdce a s ním tisíc úkladů
tělesnu daných. Takové završení
je snažně žádoucí. Zemřít, tak spát —
spát — možná snít: nu, v tom je zvrat,
v tom spánku smrti jaké přijdou sny,
až svrhnem smrtelnosti oprátku,
uvažme jen. Tam tkví náš respekt,
protahující život v neštěstí.
Kdo jen by strpěl mrzký času bič,
útisku úkor, pyšných posměšky,
bol lásky zhrzené, či průtah práva,
nestoudnost moci, nebo ústrky
jež hodnověrný ode nectných strpí,
kdyby směl sám si dopřát útěchy
taseným ostřím? Kdo by hrbil hřbet,
dál hekal v potu, žitím zatížen,
nemít z posmrtna neznámého děs,
z neprobádané země, z končin z nichž
se nevrací ni poutník; vůli zmást
postačí přimět snést neduhy zdejší,
než prchat odsud, k dosud neznámým?
Tak vědomí z nás dělá zbabělce,
a vlastní, ryzí barva odhodlání
chřadne pod bledým rouchem úvahy,
a směle započatá pádná gesta
se v tomto světle stáčí, zhacena,
nehodna nést punc činu. — Tiše však,
něžná Ofélie! — Nymfo, v svých modlitbách
pamatuj na mé hříchy.
