NUDNÁ

Ptáš se „Co nového?“; Schází mi vtip,
snad jen, že zahrada roste.
Měla jsem rýmu, a už je mi líp.
Ujde to, tak, celkem prosté.

On, ano, postaru, nového nic
dál jí a spí, v noci dudá.
Starám se o své a on taky, víc
nemám co dodat, je nuda.

Dramata byla, a bylo jich dost:
Vášní a slz plný kecky.
Chvíle teď dlouhá, jak stehenní kost,
klid vítám, nepokrytecky.

Vegetuju si tu zvesela celá
kedlubna hezky mi kvasí
k zábavě stačí mne vynechat zcela
chci být dál nudná jen, asi.

Nechodím na párty, k čemu ten sraz,
když nechci amanty kosit?
Upíjet, povídat, upíjet zas
pak zítra vopici nosit.

Někoho nadoma chtěla jsem jen
když už mám kotvu až na dně
zbývá mi jediný cíl: snít svůj sen,
nudit se dál ve svém bahně.
