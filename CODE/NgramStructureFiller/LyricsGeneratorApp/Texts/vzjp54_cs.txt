ELEGIE XIX K JEHO ULÉHAJÍCÍ PANÍ

Sem, madam, sem, mám sil nad všechen klid,
než znaven, jsem s-to vleže unavit.
Sok často, maje soka na dohled,
má stání dost, aniž kdy boj by sved.
S živůtkem pryč, třpyt plný nebes má,
však ještě sličnější svět objímá.
Náprsní krunýř račte odpojit,
 čumilů lep, jimž oči opojit.
Odšněrujte se, zvonků souhra, vše
napovídá, žeť čas jít na lože.
Pryč s výztuží, kéž závidím, bych řek,
že nad věcí je v klidu, na dotek.
Skluz vaší róby poodkrývá lad
květnatých luk, kdež kopců stín se vkrad.
Pryč s čelenkou, jen dejte na obdiv
vlasatý skvost váš, pramenící div:
Střevíce pryč už, v krůčcích hebkých pak
vstup v lože chrámu lásky, do oblak.
Tak bílé řízy přišly s anděly
před muže; Anděl v tobě nadělí
Mehmetův ráj; přestože každý ví
že i zlý duch je v rouchu bezbarvý,
anděly rozeznat od duchů podpoří
zda vlas, či tělo, vize ztopoří.
Dovol mým rukám pátrat bez hranic
vpřed, vzad, i vprostřed, nad i pod, dál, víc.
Ó Ameriko moje! Nová zem,
jistá buď v panovníku jediném,
má  studno skvostů, pokladnice vnad,
jak já jsem šťasten tebe poznávat!
Vstoupit do těchto pout je svobodou;
kam vložím ruku, přidám pečeť svou.
Nahoto celá! Slast tvou ukažme,
duch zprostěn těla, tělo obnažme
k poznání blaha. Ženské klenoty
Atalantiny kulky, do noty,
mužům do cesty, na obhlíženou,
kdež hlupák jásá, aniž nad ženou.
Malůvky, od knih bujné přebaly
jsou, laikům, ženy, by je vídali:
Však spisy mystické jsou, jiným znát,
(poctěným, kteříž chtějí pocty vzdát)
jaké jsou vpravdě. Připusť docela,
jak bábě porodní bys všechno odkryla,
shoď bílé prádlo, ať nic nebrání,
nad čistým není důvod k pokání.
Abych tě naved, sám jsem nahý; zvaž,
je vhod chtít pokrýt více nežli muž?
