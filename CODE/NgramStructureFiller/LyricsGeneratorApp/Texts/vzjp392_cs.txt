NECHŤ JE AMERIKA OPĚT AMERIKOU

Nechť je Amerika opět Amerikou.
Nechť někdejšími vizemi zas zní.
Nechť je průkopníka plání velkou
Který ve svobodě sídlit sní.

(Amerika mi Amerikou nikdy nebyla.)

Nechť je Amerika snem svých zasněných —
Nechť je mocné lásky mocností
Bez králů, tyranů, intrik, pletich
Pro všechny a bez porobenství.

(Nikdy mi nebyla Amerikou.)

Ó, ať je země má i Svobody
Falešným vlastenectvím neověnčené,
Kde možnosti jsou skutečné, život volný,
Rovností prosycený vzduch kde dýcháme.

(Nikdy mi neposkytla rovnocennost,
ni svobodu tato „domovina svobodných.“)

Ty, kdopak jsi, ty v šeru mumlající?
Kdo jsi, že hvězdy rouškou zastíráš?

Jsem onen chudý běloch, odstrčen, podvedený,
Jsem onen Černoch otroctvím zjizvený.
Jsem onen rudý muž ze své domoviny hnán
Jsem onen imigrant, po naději prahnoucí —
Shledávající zde jen onen profláklý hloupý plán
Kde člověk je člověku vlkem, v útisku, siláctví.

Jsem onen mladík, plný sil a chuti k žití,
Svázaný oním starým spletencem odevždy
Po zisku, moci, výhodách, braní půdy!
Po urvání zlata! Všemožném ukájení!
Vykořisťování! Krácení dlužné mzdy!
Vlastnění všeho co jen chamtivost si cení!

Jsem onen farmář, uvázaný k zemi.
Jsem onen dělník, strojům zaprodaný.
Jsem onen Černoch, vám všem sloužící.
Jsem lid, ponížený, hladový a nuzný —
Dosud navzdory snům hladovějící.
Porobený vzdor všemu dál — Ó, Průkopníci!
Jsem onen co se nikdy nevyzdvih,
Nejchudší handlovaný dělník léta strádající.

Byť jsem dál tím kdo snil náš prapůvodní sen
Ve Starém Světě, poddaným když byl,
Kdo snil  sen odvážný, a tolik odhodlaný
Že dosud jeho chrabrý zpěv se line
Z každé cihly a kamene, i brázdy obrácené
Jež z Ameriky činí nynější zem.
Ó, jsem tím, kdo tehdejší přeplul moře
Abych měl domov toho názvu hodný—
Jsem tím kdo od temných irských břehů,
Z polských plání, a anglických travnatin sem spěl,
A vyrván z lůna Afriky sem přistál
abych „domovinu svobodných“ tu vystavěl.

Svobodných?

Jakýchpak svobodných? Že by moje?
Snad ne moje? Milionů na podpoře?
Milionů při stávkách postřelených?
Milionů, kteří nemají nic na živobytí?
Vzdor všem našim snům
A všem písním zazpívaným
A všem nadějím udržovaným
A všem vlajkám vyvěšovaným,
Miliony, kteří nemají nic na živobytí —
Vyjma té vidiny, která spíš dohasíná než svítí.

Ó, nechť je Amerika opět Amerikou —
Ta země, která sebou dosud nebyla —
Však musí být — země, kde každý je svobodný.
Moje zem — ať jsem chudý, Indián, Černoch, prostě JÁ —
Který Ameriku vytvořil,
Svým potem, krví, vírou či bolestí,
Svou rukou, ať už v huti, nebo na dešti pole orající,
Musíme naše sny zas sobě navrátit.

Jistěže, pomlouvejte mě jak chcete —
Ocel svobody nemůže potřísnit.
Od těch co na hřbetech druhých žijí jak pijavice,
Musíme naši zem zas sobě navrátit,
Ameriku!

Ó, ano,
Říkám to narovinu,
Amerika mi Amerikou nikdy nebyla,
Ale já se zapřísahám —
Amerika bude!

Od zpustošení a zkázy gangsterských usmrcení,
Znásilnění a hniloby korupce, podrazů, lží,
My, tento národ, si musíme vydobýt
Půdu, doly, sadbu, sklizeň, řeky.
Hory ba i plání rozlehlý zeměpás —
Veškerých rozloh států zeleň svěží —
Postavit Ameriku zas!
