KDYŽ

Když nad panikou vztyčíš chladnou hlavu,
bezhlavci Tobě psí chtěj’ nasadit;
Když věříš si, nad pochybnosti davu,
však uznáš, že je vždy co doladit;
Když trpělivost patří ke tvým kladům
a za lži, mincí lží neoplácíš;
Když nejsi hadem k záštiplným hadům,
však býti svatouškem se nesnažíš;

Když, nejsa snílek, zasníš se, leč vzbudíš;
Když k činu vedeš mysl úmyslem;
Když Štěstěnou, či Zkázou potkán, budiž,
maškary obou vnímáš s nadhledem;
Když sneseš slyšet pravdu, co jsi pravil
zkroucenou v paskvil, past na hloupé, lest;
Když ztroskotá, cos život celý stavil
a skloníš se, bys hledal nových cest;

Když výhry veškeré dokážeš vložit,
vsadit na jednu šanci, s bravurou
a prohrou začít znova, ne to složit
a neskuhrat, netruchlit nade hrou;
Když dovedeš své tělo napnout k cíli,
srdce i šlachy, vyčerpán a mdlý;
Když slábneš, ale přesto vůle sílí,
a vydržíš, když „Drž se!“ zavelí;

Když popularita ctnost neodstraní;
Když s mocnými se příliš nebratříš;
Když zloba, přátelství Tě neporaní;
Když všechny s mírou k sobě připustíš;
Když nesmlouvavých minut každou kopu
vteřin, svým během po kraj naplníš,
dobudeš svět, zanecháš v něm svou stopu:
A co je víc? Muž budeš, synu, když…

POKUD

Pokud neztratíš hlavu jak vši’ kolem
co řvou, žes okrad je a jejich máš;
pokud si věříš, i když zvou tě volem,
a do zrcadla přec se podíváš:
pokud máš kázeň vystát dlouhé fronty,
a pomlouvače z pomluv neviníš,
a vyštípáván nezadáš si s Vonty,
však Mirkem Dušínem být nemíníš;
pokud za sny na kutě neutíkáš;
pokud dřív myslíš nežli mudruješ,
pokud si s Viktorkou i Prohrou tykáš
však ani jednu domů nebereš:
pokud se nedurdíš když pravdu sdělíš
přes blbce, co ji hrubě překroutí,
pokud cos stavěl spadne, zas to stmelíš,
a zlepšovák už kutíš v zákoutí;
pokud své výhry nebojíš se vsadit
na jednu šanci, jen tak pro případ
a prohraješ a nebude ti vadit
že zase o drobné jen musíš hrát:
pokud jsi vyčerpán a mozek vymyt
a nešetříš se když už to šlo vzdát
a překročíš svou mez, svůj stín, svůj limit
jen vůlí, která velí „Nepo**at!“
pokud jsi lidový, však neúplatně,
a mezi šlechtu jdeš jak na šichtu,
pokud i mezi ohni projdeš zdatně,
a všechny nesoudíš jen od ksichtu:
pokud vždy nadoraz svou trasu běžíš
a nefalšuješ, zkratkou, neflinkáš,
pak svět máš u nohou, ať tomu věříš
anebo ne, pak chlap jsi, kluku náš!
