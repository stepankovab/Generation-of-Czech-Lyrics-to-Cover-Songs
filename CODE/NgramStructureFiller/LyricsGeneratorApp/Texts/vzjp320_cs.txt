BUCKINGHAMSKÝ PALÁC

Střídá se stráž Buckinghamského paláce –
Kryštůfka Robina tam vzala Alice.
Alice si má prý jednoho brát.
»Vojáka úděl je zlý, častokrát,«
říká Alice.

Střídá se stráž Buckinghamského paláce –
Kryštůfka Robina tam vzala Alice.
Viděli jsme stráž stát v budce, ne pro radost.
»Jeden z nich, seržant, má ponožky na starost,«
říká Alice.

Střídá se stráž Buckinghamského paláce –
Kryštůfka Robina tam vzala Alice.
Krále jsme vyhlíželi, avšak nepřišel.
»Bože chraň nám pána Krále – snad uslyšel,«
říká Alice.

Střídá se stráž Buckinghamského paláce –
Kryštůfka Robina tam vzala Alice.
V zahradě mívají prý obří oslavy.
»Králem být ani za sto liber nebaví,«
říká Alice.

Střídá se stráž Buckinghamského paláce –
Kryštůfka Robina tam vzala Alice.
Vyhlédla tvář, Krále ne, soudě po nosu.
»Nemá čas, pečetí hromadu výnosů,«
říká Alice.

Střídá se stráž Buckinghamského paláce –
Kryštůfka Robina tam vzala Alice.
»Myslíš, že Král o mě něco, či všechno ví?«
»Zajisté, zlato, však pojď, je čas čajový,«
říká Alice.
