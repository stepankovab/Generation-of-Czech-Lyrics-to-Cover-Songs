RUIN SE STRAŇ

Ruin se straň; ony tak zrádně vábí;
ozvěny mají mezi zlomky skrýš;
louže, kde fontány se rozpínaly;
sedící panny pokyn, bílý, slabý,
pobízící, je předzvěst kostí spíš,
než návrat lásky, to jen oči šálí.

Luna přidává lad, tak pozor dej:
za ní už číhá víla Meluzína.
Zapadlo slunce pableskující.
Příkopem bují romantický rej
dusících kopřiv, kde se smilně vzpíná
falická houba, sem tam, tlející.

Ruin se straň; neb srdce inklinuje
hrozivě krášlit dosud nepohřbené;
restaurovaná věž, ač zručný čin,
ruší, fasádou jenom simuluje
faleš, posmrtnou maskou snahy, cenné,
než se to celé zvrtlo v hořký splín.

Jsou jiné ruiny, než zřejmé, dané;
návrat; nevěřím očím; na dějišti
je vše jak nazpaměť; krb hořící,
prostřeno; lože teple odestlané;
můj svět jak dřív, žel v době nyní příští
už nejsem kým jsem byl, v něj věřící.
