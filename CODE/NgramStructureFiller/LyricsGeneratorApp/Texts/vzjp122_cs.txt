ŘÁDKY VYRYTÉ NA ČÍŠI Z LEBKY

Neboj — mám šťávu dál, buď zdráv;
před tebou lebka jediná
ze které, ne jak z živých hlav,
perlí vše, nejen bublina.

Žil jsem, měl rád a pil jak ty:
zemřel: mých kostí zem je sklad;
nalej si — máš nad červa rty
mně neuškodíš; tak buď rád.

Raděj v mé schránce vína šum
než chovat červů slizký rod,
být schránkou božským nápojům,
než ještěrům larv miska vhod.

Kde zářil kdys můj důvtip, snad,
ať druhým svítím k prospěchu;
když hlava prázdná, želbůh, nad
víno znáš lepší útěchu?

Pij dokud smíš: rod přijde, den,
po tobě, tvých, jak po mně spěl,
z náručí země vyjme ven
s mrtvými aby dováděl.

Proč ne? Když žitím zpraseni
chrlily hlavy ničemů,
od červů, hlíny spaseni,
ať slouží, dobří k něčemu.
