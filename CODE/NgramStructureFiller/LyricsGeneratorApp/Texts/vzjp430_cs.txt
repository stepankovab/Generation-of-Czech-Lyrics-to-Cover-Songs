O ČERVENÉ KARKULCE A VLKU

Vlk, hned jak dostal taký hlad
že řádnou porci chtěl si dát,
Babičce klepal na dveře.
Nečekala, když otevře,
ty bílé ostré zuby zřít,
a Vlček na to „Smím dál jít?“
Babička strachy tušila,
„Sežrat mě přišel!“ pravila.
A měla pravdu, Vlk ji sněd,
a bylo po ní, naráz, hned.
Byla však malá, kůže, kost,
a Vlček křičel „Nemám dost!
 ješte jsem nezahnal svůj hlad
 a řádnou porci chci si dát!“
Pobíhal po kuchyni, skučel,
„Dal bych si nášup!“ břich mu kručel.
Pak ušklíbnul se: „Posečkám
 však nebudu tu dlouho sám,
 vždyť Karkulka se brzy vrátí
 z procházky lesem, milí zlatí.“
Babičky šaty navlék hbitě
(ty přece nesněd, zákonitě).
Pak plášť vzal, čepec nasadil,
boty si obul, upravil
učesal, natočil si chlupy,
pak sed a čekal. Šupy, šupy,
jde červená sem holčina.
Zastaví. Civí. Začíná,
„Jak velké uši máš Babičko.“
Vlk: „abych tě slyšela srdíčko.“
„Jak okatá jsi Babičko“ Karkulka k podivu se zmohla.
„Abych tě lépe vidět mohla!“
Vlk na to.
     
       
        Sedí,
usmívá se
myslí si „sním si děcko zase,
na rozdíl od té babky tam
bude jak bedla jedlá, mňam.“
Pak Karkulka zas, „Babičko
krásný máš kožich přes tričko.“
„Chyba!“ Vlk na to. „Teď máš říc’
 jak VELKÉ ZUBY mám, nic víc.
 Nic naplat, říkej co chceš, jak,
 teď sěžeru tě, tak či tak.“
Holka naň mrkne. Má to háček.
Pistoli tasí z podvlíkaček.
Na hlavu hlaveň zaměří
a bim bác buch, je po zvěři.
Pár týdnů na to, po lese,
slečinku potkám, nese se,
bez hloupé karkulky, hle, změna,
bez čepce, pláště, nečervená.
Zdraví mne: „Zdráv buď, uznej sám,
 teď krásný vlčí kožich mám.“
