ODYSSEUS

Pramalý přínos, být nečinný král,
u vyhaslého krbu, zde, mezi skalisky,
se ženou starou též, co pronáším
nerovné soudy pro divochů plémě,
jež mamoní, spí, jí, mne neznaje.

Nejsem syt cest do dálav: mám chuť pít
život plnými doušky: vždy jsem nadoraz
užíval, trpěl, jednak s drahými
co milovali mne, i sám; na břehu, když
ve vleklých náporech deštivé Hyády
trýznily šedé moře: získal pověst svou;
za to, jak s lačným srdcem jsem se toulával;
mnohé jsem zhléd i seznal; mužů měst,
zvyky, podnebí, sněmy, vládnutí,
neméně mezi nimi uznáván;
se svými druhy bitvou opojen;
v dáli řinčících plání větrné Tróje.
Jsem spojen se vším co mne potkalo;
přec je však vše jen brána, skrze niž
se skví svět nepoznaný, jehož slábne lem
navždy až navždy, odejdu-li dál.
Jak tupé to je, přestat, skoncovat,
rezivět neleštěn, neskvít se konáním!
Což dýchat značí žít. Hromadit život jen
by bylo pramálo, ba z mého onoho
jen málo zbývá již: uzmout co hodinu
tomu věčnému tichu, toť dost víc,
zvěst nového; jak odporné by bylo
po snad tři slunce stranou šetřit se,
i svůj šedivší elán, prahnoucí
sledovat poznání, jak hvězdu klesající,
až za poslední hranu lidské mysli.

Zde je můj syn, můj vlastní Télemachus,
kterému svěřím žezlo k ostrovu —
mnou oblíbený, uvážlivý dosti
by svedl úkol, po krůčcích zušlechtit
ten drsný lid, pozvolna nenásilně
zmírnit jej do prospěšné, vlídné podoby.
Je zcela bezelstný, tak soustředěný
všedními povinnostmi, mravopočestný
by jednal něžně, s citem, uctíval
i náležitě bůžky mého domu,
až budu pryč. On koná své, já též.

Tam leží přístav; loď svou plachtu dme:
Tam trudně temně rozléhá se moře.
Námořníci moji, uplahočené duše —
co vždy jen v dobrém rozmaru jste brali
bouře i slunce, i čelit dovedli,
svobodní v srdci, v mysli — spolu jsme zestárli;
Věk má svou důstojnost však úděl též;
Skon skoncuje s tím vším: však před koncem
nějaké dílo noblesní lze stihnout,
snad hodno mužů srovnávaných s Bohy.
Už světla od skal probleskávají:
chýlí se dlouhý den: měsíc se plouží výš:
hlubiny mnohohlasně zvučí. Přátelé,
je ještě čas jít hledat nový svět.
Odrazit, zasednout a spolu udeřit
do rozeznělých brázd; mám záměr dál
odplout až za soumrak, za lázně v nichž
se koupou hvězdy západní, do smrti.
Třeba nás proudy smetou, potopí:
Třeba se dotknem Štastných ostrovů,
zas zřít sláv Achillea, blahé paměti.

Mnohé je pryč, však mnohé zůstává;
přestože chybí síla jarých dnů
jež byla s-to hnout zemí, nebem; jsme
jací jsme; souzvuk hrdinných srdcí,
jež znavil čas a osud, silni přec
vůlí se snažit, hledat, nalézt, nepoddat.
