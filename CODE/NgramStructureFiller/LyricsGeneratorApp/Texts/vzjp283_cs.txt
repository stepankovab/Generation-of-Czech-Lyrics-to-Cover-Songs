DESIDERATA

Kráčej klidně vším ruchem a spěchem,
dbalý utěšení, které skýtá ztišení.

Až na hranici odevzdání
vycházej se všemi.
Svou pravdu vyjadřuj jemně a jasně;
leč ber v potaz ostatní,
i mdlého rozumu či neznalé;
vždyť též mají co vyprávět.

Vyhni se křiklounům a svárlivým;
nejsou ničím, než metlou mysli.

Nesouměřuj se,
abys nezpychnul ani nezakysnul,
neboť vždy tě nějací předčí ba nedoženou.
Užívej si své úspěchy i plány.
Udrž si zápal pro své poslání, jakkoli skromné;
máš čeho se chopit ve vlnobití času.

Buď obezřetný ve svém živobytí,
neboť svět je pln daremností.
Nepřestaň však vnímat ctnosti;
mnozí usilují o šlechetné ideály
a život oplývá hrdinstvím.
Buď sám sebou. Obzvlášť pak nepředstírej náklonnost.
Nebuď však cynický k lásce,
neboť vzdor vyprahlosti a rozčarování,
je jako tráva trvanlivá.

Vlídně přijímej ponaučení svých let,
a smířlivě se vzdávej výsad mládí.
Zoceluj svou mysl jako štít proti náhlému neštěstí.
Nenechej se však tížit temnými předtuchami.
Mnohé obavy jsou výplody únavy či odloučení.

Vyjma zdravé kázně
nebuď na sebe přísný.
Jsi ratolestí vesmíru
neméně, než stromy a hvězdy;
jsi tu právem.
A ať v tom máš jasno nebo ne,
zajisté se vesmír vyvíjí jak má.

Tak tedy buď srozuměn s Bohem,
ať už jej vnímáš jakkoliv.
A ve všech svých strastech a snahách
ve víru žití,
si zachovej klid na duši.

Vzdor všemu klamu, dřině a zklamaným snům,
je tento svět nádherný i tak.
Buď dobře naladěn. Zamiř za štěstím.
