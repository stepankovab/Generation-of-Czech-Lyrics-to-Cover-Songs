POD LESEM MLÍČÍNEM (hlasodrama)

Nepředbíhejme:

Městečko v jarním, v noci bezměsíčné, bezhvězdné, bibločerné, tichem
dlážděné, kde skrčený lesík milenců a králíků neviděn kulhá dolů k
trnkotemnému, klihově temnému, havrančitemnému, loďkohoupavému moři.

Domky jsou krtkoslepé (ač krtci vidí až až dnes v noci ve svých
čenichajících, sametových krtincích) či slepé jako Kapitán Kocour v
ututlaném středu u pumpy pod hodinami, obchody ve smutečním, Dobročinná
síň v suknu vdov. A všichni osadníci uchlácholeného a oněmnělého města
už spí.

Neruš, spí nemluvňata, farmáři, rybáři, řemeslníci i důchodci, švec,
učitelka, pošťák i hostinský, funebrák i štětka, opilec, švadlena,
farář, strážník, blanonohé škeblosběrky i čistospořádané ženušky.
Děvčata leží načechraně či plachtí po svých snech, oprstýnkována a
ověnčena, s družičkami světlušek chrámolodí varhanozvučného lesa. Kluci
sní rozpustile tu na odkopaných rančích noci, tu na zpirátovaném moři.
A na pastvinách spí antracitové sochy koní, a kravičky v kravínech, a
psi ve vlhkočenichavých dvorech; kočky pak klimbají v šikmých zákoutích
či úlisně povalečují, tu svižnonohbitě a ostrostražitě, na jednolitém
střechooblaku.

Tobě je dopřáno slyšet jak rosa padá, a utišené město dýchá. Jen tvé
oči jsou odzavřeny, vidouce černé a složené město rychlohluboce i
pomalolehce spící. Jen ty sám slyšíš neviditelné klesání hvězd,
předrozbřeskem nejtemněji nejpovrchněji rosouzbrázděné přemítání
černého, paťkavého moře kde se naklání a nesou Arethusa, Koliha,
Skřivánek, Zanzibar, Rhiannon, Poutník, Kormorán a Hvězda Walesu.

Slyš.

To je noc, pouličně procházková, procesí slanopomalého větru v
Korunovační a Škeblí, tráva rostoucí na kopci Chlaregyb, rosopád,
hvězdopád, spánek zpěváčků v Mlíčíně lese.

Slyš.

To je noc v chladných, dřepných kaplích, hymnálně začepená v broži a
černém bombasinu s hrdelním motýlkem a smyčkostužkou, kašlavě kozí,
hašlerkocucavá, zdřímnuvší-si haleluja; noc ve čtyřpivnici, tichá jak
domino; na půdě Ocky Mlékaře jako myška v rukavičkách; v Dai Pekařově
pekárně jak černá mouka poletující. Je dnes i v Oslí uličce,
tiše klusavá, kopýtka do chaluh si obuvší, po škebledlažbě, míjící
zazácloněný kapradinokvětináč, zápisek a cetku, harmonium, posvátný
garderobiér, vlastnoruční akvarel, porcelánového pejska a růžovou
plechovku s čajem. Je to noc, užužlávající se mezi zapelíškovaná
miminka.

Hleď.

Toto je noc, nebystře, královsky se vinoucí korunami Korunovačních
třešní; hřbitovem Bethesda procházející, své větříky v rukavicích
složivší, rosu smeknuvší; U Námořníka vrávorající.

Čas plyne. Slyš. Čas uplývá.

Pojď přece blíž.

Jen ty můžeš slyšet jak domky spí v uličkách pozvolné, hluboké, slané a
bezhlesné, zafáčované noci. Jen ty můžeš vidět ty v osleplých ložnicích
přes židle přehozené živůtky a spodničky, ty džbány a lavory, sklenky
zubů, na zdi Přikázání, a žloutnoucí naptáčkaažvyletíčekající podobizny
zesnulých. Jen ty můžeš slyšet a vidět, za víčky spáčů, děje a kraje a
bludiště a barvy a zklamání a duhy a melodie a tužby a lety a pády a
beznaděje a velkovodní vlnobití jejich snů.

Odsud, kde jsi, jim slyšíš až do snů…

