KDYŽ NEŠLO SMRTI ZASTAVIT

Když nešlo Smrti zastavit –
tak stavila se pro mě –
v kočáru byly jsme jen my –
nesmrtelnosti kromě.

Jely jsme krokem – nebyl spěch
mně nezbylo nic, dost
jak práce, tak i zábavy,
pro její zdvořilost –

Kol školy, dětí samý shon
v přestávce – v kole spád –
kol polí, klasů shlížících –
kol slunce na západ –

Či spíše – ono kolem nás –
a z rosy chlad k nám vál –
z babího léta róba má –
a z tylu jen můj šál –

Před domem zastavily jsme,
mohylou při zemi –
krov byl jen sotva k vidění –
a římsa – pod zemí –

Odtehdá – staletí – i když
dne průběh nadosti
tušila jsem směr spřežení
dál k nesmrtelnosti –
