PO BLENHEIMU

Letního podvečera,
kmet Kašpar po práci
před domkem na zápraží
si hověl na slunci,
na trávě kol si hrála
Vilmička, vnučka malá.

Tu vidí bratra Péťu
kutálet cosi sem,
co u potoka našel,
když si hrál; s nálezem
přišel, se zeptat doma
co – hladké, oblé – to má.

Kmet Kašpar vzal to od něj,
kluk dychtivě tu stál;
pak stařec hlavou potřás,
trpce se pousmál:
„Chudáka lebka,“ vypráví,
„padl při velkém vítězství.“

„V zahradě nacházím je,
bezpočet kolem je;
a když jdu pole orat,
pluh další odkryje!
Tisíce mužů“, vypráví,
„padlo při velkém vítězství.“

„Tak nám teď pověz, o co šlo,“
Péťa hned vykřikne;
a Vilmička naň zvedá zrak,
zorničky upřené;
„Pověz o válce, dědo náš,
proč se tak prali, vše co znáš.“

„To Angličané,“ Kašpar dí,
„Francouzům nandali;
však proč se bili navzájem
mi vědět nedali:
Všichni však tvrdí,“ vypráví,
„že šlo o velké vítězství.“

„Můj otec u Blenheimu žil,
dům u potoka stál;
když na popel jej spálili,
o život utíkal;
tak s ženou, děckem pelášil,
kam složí hlavu, netušil.“

„Ohněm a mečem celý kraj
pleněn byl zvesela,
a mnohá matka s kojencem,
i děcka zemřela:
Však to se děje vždy, se ví,
při každém slavném vítězství.“

„Prý bylo děsné napohled
bitevní pole zřít;
tisíce na něm mrtvých těl
na slunci ležet, hnít:
Však to se děje vždy, se ví,
po každém slavném vítězství.“

„Slávu měl Kníže z Marlboro’,
Princ Evžen jakbysmet.“
„To byla přece špatná věc!“
Vilmička kárá hned.
„Ne … kdepak … malá,“ on zas k ní,
„Bylo to slavné vítězství.“

„Opěvován byl Vévoda,
co v bitvě zvítězil.“
„K čemu to bylo nakonec?“
Péťa se osmělil.
„Copak já vím,“ mu odpoví,
„Bylo to slavné vítězství.“
