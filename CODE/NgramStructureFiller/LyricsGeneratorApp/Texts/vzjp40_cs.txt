SATIRA VZDOR ŽENÁM

Jak sokoli jsou od přírody ti
Co nad krahujce hbitě létají
Jak ostříž vyniká zas v chňapnutí
Jak jestřábi svou sytost neznají
Jak drozdovití zpívat mají sklon
A skřivánci od hromnic z jara shon.

Jak straky kradou vše co unesou
A jak havrani mršiny sledují
Jak sojky klamou vším co zaslechnou
Jak luňáci zvěř nezabíjejí
Jak vrány kavky křičí při hraní
Jak slípky kvokají při kladení.

Jak nutká psy zajíce stopovat
Jak hřebci klopýtají za noci
Jak lvi svou kořist míní vyhledat
Jak medvěd jímá vztyčen stojící
Jak tygr hbitý u vod číhat zná
Jak bývá v hmyzu krutost bodavá.

Jak kozy rády v roklích stoupají
Jak jelen bývá lesů ozdobou
Jak veverky ve větvích skákají
Jak lišky chytře léčku obejdou
Jak jezevci ulehnou v zimě spát
Jak čuník v bahně rochňává se rád.

Jak hejno herinků prchá před velrybou
Jak staré štiky potěr menší loví
Jak loď se stáčí s štítovcem remorou
Jak mořský koník zkroucený se jeví
Jak olihně neplavou než pozadu
Jak pstruzi berou rybářů návnadu.

Jak mořské panny muže nenávidí
Jak děcka delfíni v oblibě mají
Jak krokodýli navzdor je zabít slídí
Jak sviňuchy si skotačívávají
Podobni lososům když v řekách třít se vodí
Jak lachtani mlékem kojí a mladé bez jiker rodí.

Zkrátka stejně jak ptáci ve vzduchu víří
A zvířata po zemi zase jdou
A jak si ryby plavou ve tříšti moří
A jak všem živáčkům je dáno čím že jsou
By podle přírodního řádu konali jej dbalí
A podle něj jen vzpouzí se nebo svolí.

Stejně tak jistě jsou marnivé všechny ženy
A nikdy tajemství za zuby neudrží
A jakmile zaujmou opovržení
Tak nikdy udobřit se s nimi nepodaří
Jen plny slov a mluvy  bez uznání
Zpravidla o ničem a bez významu zdání.

Ambice mají všechny nestydaté
Bez zábran prahnou po výbavě lačně
Vždy chtivé získat sobě jméno zlaté
Lichocením všem z rodů slavných značně
Mazané sice avšak též pošetilé
Mít lži za způsob jak si získat milé.

Poslání

Pochopte mne slovutné Dámy cenné
Neb k vašim metám mířily mé snahy
Pokleslé ženštiny jsou méně vinné
Neb drží se přirozenosti dráhy
A obdiv má kdo svým rozumem zvládne
Co na pohlaví vašem je tak zrádné.
