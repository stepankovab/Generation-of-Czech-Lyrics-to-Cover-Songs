PAŠÍK

V Anglii kdysi živ byl, kus,
veliký pašík, génius.
Každý hned poznal, že měl, nu,
ten Pašík notnou mozkovnu.
Nazpaměť počty v hlavě sved,
nebylo knih, co nepřečet.
Věděl proč lítá letoun tak
těžký, znal stroje, co a jak.
Leccos znal, konec konců, ale
jednu věc řešil neustále:
Nemohl dotaz odložit,
k čemu má ŽIVOT posloužit.
Pročpak, že přišel na ten svět?
Pročpak na Zemi zaclánět?
Veliký mozek vířil dál.
Žel, výsledku se nedočkal.
Až jednou, v noci plné bdění.
V záblesku dostal vysvětlení.
Vymrštil se, jak při baletu,
vykřikl, „Mám to, jasno je tu!“
„Chtěj’ nakrájet mou slaninu
a tu pak prodat nad cenu!“
„Chtěj’ řízky šťavnaté mi vzít
a v řeznictvích je vystavit!“
„Chtěj’ vepřovou mít pečeni,
kterou co nejdráž nacení!“
„Chtěj’ šňůru buřtů ze mě mít!“
„Chtěj’ snad i drobty vysmažit!“
„Řeznictví! Dranžírování!“
„To životní mám poslání!“
Takové myšlenky, když bují,
prasečí hlavu rozjitřují.
Druhý den zrána, farmář Mdlý
nes šlichty kyblík, v pohodlí,
když Pašík vydá notný řev,
srazí jej na zem, jako lev …
Tak a teď následuje dění,
nehodné barvou vylíčení,
stačí, když víte, Mdlý už byl,
Pašík jej sněd, když porazil,
od hlavy k patám, přesoustavně
pečlivě přežvykoval, správně.
Hodina pryč, než nohy zbyly,
byl dosti korpulentní, milí,
a když byl hotov, Pašík, páni,
výčitek neměl ani zdání.
Pomalu bystrou drbal hlavu
s pousmáním pak dodal, k stavu,
„Přiznám, že jasně tušil jsem
že mám být jeho obědem.“
„Obava přešla na nápad,
že z nás dvou bych měl první žrát.“
