PŘIVSTÁVÁNÍ

„Bůh žehnej mu, kdož vynalezl spaní!“
pronesl Sancho Panza, a já s ním;
Žehnej mu, kdo svůj vynález dal k mání,
nenechal ho jen sobě; ani tím,
že by byl — ač měl nárok, šťastlivec —
chtěl monopol, skrz patent na tu věc!

Tak; žehnán buď kdo spánek vynalez’
(to nezopakovat mně přec se příčí),
však zatracen buď, proklet, hrom a děs,
lhostejno Kdo, jak stár byl, kam se tyčí,
Ten, který prvně usmylel si zdání
falešné hrany, zvané Přivstávání!

„Vstaň se skřivánkem, s ním jdi na lože,“
hlásá nám jakýs vážný, tklivý Výr;
Poučku dává snadno, lehce, že?
Než budeš pro smích z takých avantýr,
zeptej se, kam až dopad’ ptactva vzlet,
zda vůbec lože má, či Výr se splet!

Počestný člověk má klid v posteli
přes celé ráno, že se nepletu;
Kdo hlavu složit nechce, příteli,
na polštář, než až světlo bude tu,
aby si užil k ránu šlofíka,
je kujón, nebo z lahví polyká!

Thomson, jenž o „sezónách“ básnil nám
sezónně časně nabádal nás vstát,
však ležérně to psal, —  se dozvídám
v posteli v deset ráno —  což je znát
na tom jak hezky psal. Je nasnadě,
co kázal, co však teklo po bradě.

Jistě, je dobré bdění průchod dát, —
být bdělý k dílu, k pravdě jakbysmet, —
Však když, a žel! se máme vpravdě kát
ze všech svých činů z uplynulých let,
nejlepších hodin průvod, bez štkaní,
je oněch z dětství, nebo ze spaní!

Jistě je krásné, svět si nahradit
hebkými vidinami noci mdlé;
být zproštěn světských tíží, zloby, žít
jen způsobem jak shlíží andělé,
ve sladké říši spánku zachumláni,
kde, přinejhorším, nemravnost je zdání!

Tak dejme spát, a vznesme Tvůrci čest.
Hle příběh chlapce, k němuž otec kvapil
ukrátit spánek, frází prázdnou plést,
o tom, jak ranní ptáček červa lapil;
Odsekl: „Dobře mu tak, červu! —  páni,
vždyť si to zasloužil, za přivstávání!“
