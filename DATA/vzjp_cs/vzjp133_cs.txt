SEČKEJ SE MNOU

Sečkej se mnou; už soumrak skrývá děj;
Temno se hloubí; Pane, posečkej.
Pomocní druzí nejsou útěchou,
záštito bezmocných, sečkej se mnou.

Života odliv, kratičkého dne;
Pozemská rozkoš brzy dovadne;
Změnu zřím vůkol, zkázu postupnou;
Ty stálý, pevný, vytrvej se mnou.

Prosím, než letmý pohled, bezděčný,
jak k učedníkům buď, Pane, výřečný,
blahosklonný, blíž, vůlí smířlivou.
Nežli jen zavítat, zůstaň se mnou.

Nepřijdi hrozný, králů velký Král,
dej smírný balzám, by z Tvých křídel vlál;
Slz k bolu všech, jež v srdci Tvém se pnou.
Pojď, k hříšným soucitný, tak buď se mnou.

Tys na mne v mládí tak se usmíval,
ač jsem pak zběh, bych se Ti posmíval.
Tys se mnou byl, když já šel za svou hrou.
Do konce, Pane, setrvej se mnou.

Tvá přízeň potřebná mi nadále.
Co, než Tvá moc, nad Pokušitele?
Kdo, než Ty, cestou je mi, oporou?
V bouři i po ní, Pane, buď se mnou.

Bez bázně v boj, kde žehná ruka Tvá;
Břímě mám lehké, slzy bez hořka.
Kde smrti osten, hrobky výhra jsou?
Triumf mám jistý, sečkáš-li se mnou.

Před zrak můj, slábnoucí, pozdvihni svůj kříž;
Prozáři šeď, veď vzhůru tam kde dlíš.
Nebeský úsvit nad zemskou marnotou;
V žití i smrti, Pane, buď se mnou.
