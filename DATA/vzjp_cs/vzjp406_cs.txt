VELEŽELV YERTL

Sala-ma-Sond, dálný ostrov; kde žil
Veleželv Yertl, král rybníku byl.
Rybník měl hezký. Byl čistý. Byl skvělý.
Nestudil. Všichni dost k snědku tam měli.
Želví to ráj, vše co želvičky ráčí.
Byly tak šťastné, jak želvičkám stačí.

Byly… než Yertl, jich král, bez všech řečí,
se rozhod, že království své chce mít větší.
„Vládnu“, děl Yertl, „až kam sáhne zrak.
Však vidím v tom problém. Chci vidět dál. Tak.
Na kamenném trůně zřím rybník, však vím
že co leží za ním už neuvidím.
Můj trůn nemá výšku, ta výška mu chybí.
Povýšit!“ pronesl, zamračen, „Kdyby
byl výš, pak bych na něm byl vyšší – a jak!
Mocný král všeho! Až kam sáhne zrak!“

Tak Veleželv Yertl-král pozvedl ruku
a Veleželv Yertl-král pokyn dal shluku.
Devět želv, šupy šup, přivolal k sobě,
na nich pak budiž trůn, rovný své době.
Želvy ty na sebe navrstvit kupil,
devíti-želvový štos až se skupil.
Na ně pak Yertl vlez, na želví haldu.
Hle! Viděl o míli dál, bez pár yardů!

„Mé!“ zvolal Yertl. „Hle, čeho jsem král!
Jsem králem krávy! A osla! A dál!
Jsem králem domu! A, k tomu, se vidí,
Jsem králem borůvčí, kočky co slídí!
Jsem Veleželv Yertl! Jsem nadkabrňák!
Jsem mocný král všeho, až kam sáhne zrak!“

Tak celé ráno si trůnil, jak měch,
a stále si říkal „Jsem velekrál, všech!“
Až k poledni zespod se povznesl vzdech.
„Co to?“ král vybaf
shléd dolů, měl vztek.
Tu viděl tam vespod, Mek želvák cos řek.
Jen součást byl trůnu.  A nuzný ten želv
vzhůru vznes „Ať žije Král Veleželv.
Mám bolest v zádech, jsem rozlámán celý.
Dokdy až Majestát nám tu stát velí?“

„TICHO!“ naň Veleželv královsky štěk.
„Král jsem tu já, tys jen želv jménem Mek.“

„Dbej svého místa, věz, já jsem tu král.
Jsem králem krávy! A osla! A dál!
Jsem králem domu! A kočky, a křoví!
Však tím to nekončí.  Přišel čas nový!
Trůn bude výše!“ král poroučet ráčí,
„Navalit želvy! Tak dvě stovky stačí!“

„Podestlat želvami!“ dál řval a hýkal.
Pod ním strach želvami ze všech stran smýkal.
Chvěly se. Třásly. Bez remcání přišly.
Z celého rybníka tucty jich vyšly.
Rodiny, bratranců, strýců až dost.
Mekovi přes hlavu lezli, přes nos.
Po sobě, přes sebe, navršit štos.

Veleželv Yertl svou výsost si chválí,
na trůnu čtyřicet mil vidí v dáli!
„Hurá!“ řval Yertl.  „Jsem stromů král smělý!
Patří mi ptáci! A patří mi včely!
Patří mi motýli! Povětří! Mraky!
Ó! Jaký trůn mám! Jak slušivý taky!
Jsem Veleželv Yertl! Jsem nadkabrňák!
Jsem mocný král všeho, až kam sáhne zrak!“

Pak dole, odspoda štosu zas hek
zazněl, zas prostičký želvák to, Mek.
„Ó Veličenstvo… tak nerad Vás ruším
tak pro Vás vzdáleným strádáním naším.
Tuším, že nahoře je čím se kochat,
však na nás dole to nelze tak nechat.
Nejde to, krunýře prasknou nám nutně!
Máme hlad! Není co jíst! Mek děl smutně.

Mocný Král Yertl naň zakřik. „Buď zticha!“
„Co si to troufáš, když Nadželv se kochá.
Mraků král! Pevnin! A moří! Ať slyší
všichni, že nade mnou není NIC vyšší!“

Však, jak tak křičel, tu náhle má zdání,
že večerní měsíc se zvedá nad plání
a nad hlavu stoupá mu, tmavnoucí bání.
„Co TO?“ si odfrknul.  „Cosi si troufá,
nad Yertl-králem být, tak drze doufá?
To já mu nestrpím! Výsost svou sdělím!
Trůn ještě vyzdvihnu! Můžu, tak velím!
Seženu želvy až do nebe, vzhůru!
pět tisíc šest set a sedm jich, fůru!“

Veleželv Yertl-král, když zvedl ruku
aby dal pokyn svým poddaným, shluku,
v tu chvíli nuzný ten želvák, tam vespod,
ten prostý Mek si řek, dost už, ten despot
se umírnit musí, mám dost.  Důvod byl.
Malý kluk Mek se mák rozozzlobil.
Malý ten Mek, malé natropil cos.
Krknul!
A králův trůn trknul, skrz štos!

Tu Veleželv Yertl, všech stromů král smělý,
nade vše povětří, ptactvo i včely,
domu a krávy a osla ten král…
Nuže, Král Veleželv dokraloval!
Sala-ma-Sondu Král Yertl, se kníká,
spad z trůnu dolů a Žuch! Do rybníka!

Dnes Velký Yertl, ten Nadkabrňák,
je Panovník Bahna.  Naň dohlížet zmák.
A želvičky, ovšem… se svobodně bratří,
jak želvám, živáčkům, sluší a patří.
