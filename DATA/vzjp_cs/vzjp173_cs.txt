SÝČEK A KOČIČKA

Sýc přidal se k Číče a na moře vydal
s ní, v hráškově zelené loďce,
medu jen k soustu, však penízků spoustu
si sbalili v pětilibrovce.
Sýc k hvězdám hledí a po strunách sahá,
hů, k ukuleli, zní čistě,
„Pusinko, Čičinko! Čičinko drahá,
jste nádherná Čičinka, jistě,
jistě,
jistě!
Jste nádherná Čičinka, jistě!“


Dí Číča pak k Sýci, „Vy ptactvím se skvící!
Jak úchvatný zpěv, sladce libý!
Proč sňatku se lekat! Nač přespříliš čekat:
Však kde jen vzít prstýnek? Chybí!“
Tak brázdili jen, celý rok, celý den,
až v kraj, kde se tyčí strom Žuch
a v háji tam, dál, malý Čuníček stál
a v rypáčku měl pěkný kruh,
měl kruh,
měl kruh,
a v rypáčku měl pěkný kruh.


„Sele, za skrovný ten kroužek dám rovný
já šilink. Co?“ Čuník dí, „Hned.“
Tak byl konec hrátek; druhý den sňatek
jim Krocan tam na kopci sved.
Sváteční koule a krájené kdoule
si nabídli, palžičkou z chruny;
Pak, v příboji vjemů, až po pláže lemu,
tančili, v přísvitu luny,
luny,
luny,
tančili, v přísvitu luny.
