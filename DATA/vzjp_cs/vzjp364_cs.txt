POTULNÝ ŽIVOT

Byl usměvavý souputník,
nes poselství, byl námořník:
gondolu zlatou postavil
v ní mířit v cíl a v ní ctil zvyk
dbát pomerančů zlatavých
a zásob do mís natolik;
majoránkou voněla všem,
kardamonem, levandulí.

Tu vyzval vánky argoské,
co nesou své, jej nést je zval,
přes řečišť sedmnáct jež zde
se pnuly křížit cestu v dál.
Doplul až na kraj smutnění,
tu kamení, oblázků shon,
pod proudem řeky Derrilyn
co rozzurčen spěl dál jak on.
Putoval krajem lučin, niv,
kam stínů div své chmury vztáh
a pod kopcem i přes kopec
dál s dálkou dloužil znavný vztah.

Usednuv nápěv zazpíval,
potulnost svou snad zastavit;
tu motýlice let kol zřel,
požádal s ním se oženit.
Zavrhla jej a odmítla,
vysmála se nelítostně,
pak dlouze kouzel zvídal, aj
i písmotaj kul u výhně.

Utkal pak látku z vzdušných gáz,
by lapil snáz ji; stíhat stih,
sobě si krovky z kůže sváz,
perutě z letek vlaštovčích.
Až polapil ji, k úžasu,
jen na vlasu a z pavučin;
vystlal jí hebký pavilón,
lilií shon, do lože změn,
bodláčí chomáčový nach
v nějž níž by stáh ji složit chtěl;
z hedvábných vláken bílou nit,
stříbra svit v nějž ji ustrojil.

Šperky ji v náhrdelník spjal,
však co jí dal šla rozhýřit,
až z výčitek vznik sporů sled,
pak naposled dál smutný šel,
nechav ji zvadlou, plnou běd
a spěchal vpřed a dál se třás;
měl plískanici v patách hned,
až křídel-let jej vzdálil zas.

Poloostrovy pomíjel,
jich zlatý pel od květů řad,
stříbřitých fontán bezpočet,
a štítů hřbetů elfí zlat.
Tu válečník byl nájezdník,
a harcovník za mořem pěn,
a v taženích přes Belmary,
Thellamy a Fantásii.

Zkoval si štít a morion,
z korálů zdobných slonovin.
Meč ze smaragdu vybrousil,
byl hrůzných sil a protiven
vzdor elfím králům Aerie,
Faerie, paladýnů lid
zlatý měl vlas, jas v očích plál
kol klus i cval, jej zval se bít.

Z křišťálu osníř kroužkový,
a z chalcedonu pochvy schráň;
hrot úplňkově stříbřivý,
a z ebenu měl kopí zbraň.
Měl v oštěpech svých malachit
a stalaktity – tasit spěl
meganeurea zahubit,
elysejských přemožitel.

Pak s Brundibály zápasil,
Bzukorohů a Včel byl pán,
a Zlatou Plástev vydobyl;
pak zpět přes slunný oceán
na lodi z listů z babích let,
nad hlavou květ mu skýtal kryt,
usednuv pěl a stíral stesk,
chtě lesk své zbroji navrátit.

Poněkud se však pozdržel
když otálel na ostrůvcích,
kde zřel jen vítr trávu hnát;
tak na ten pád pak nabral dech
a otočil a domů zas
i s medu pláství, pamětliv
náhle že vzkaz nes, úkol s ním!
Svým hrdinstvím tak věhlasným
je zapomněl na toulkách svých
a putkách v nich, jak vandroval.
Tak zas se musel nalodit
a vypravit svou gondolu,
dál navždy posel vyslaný,
a souputník, a bezcílník,
na toulkách chmýří podobných,
jen živly štvaný námořník.
