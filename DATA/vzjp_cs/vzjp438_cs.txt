CHOZENÍ DO KOSTELA

Když neprobíhá obřad, teprv jen
vstupuji, nechám dveře bouchnout zpět.
Zas kostel: rohož, lavice, kámen stěn,
knížky; bujných kytic samý květ
od neděle, už hnědnou, mosaz, cosi
tam u svatyně; skromné varhany;
strnulé, ztuchlé ticho neodbytné,
Bůh ví jak staré. Snímám, prostovlasý,
klipsy z kalhot, v úctě trapně notné.

Jdu dál a kropenky lem hladím dlaní.
Odtud se krov zdá nejspíš jako nový –
vyčištěn, spraven? Kdo ví: nemám zdání.
Jdu vzhůru na pult, shlížím sloky slovy
sekýrující velkým písmem, dím
„Dokonáno“ víc nahlas než jsem chtěl.
Ozvěn jen stručný posměch. Zas u vrat
podškrábnu knihu, irskou minci vhodím,
uznám, že nebylo tu o co stát.

Přec postál jsem: vždyť často zavítám,
a vždy to skončí stejně, jako dnes,
tápu co hledat; v duchu přemítám,
kdy bude konec chrámům, na přetřes
co s nimi uděláme pak, zda nechat snad
si katedrál pár na ozdobu dál,
do truhel svitky, zlat monstrancí skrýt,
dát zbytek k dobru zmoklých ovcí stád.
Zda od míst nešťastných se odvrátit?

Či, potmě, přijdou divné ženy sem
s děckem, aby se dotklo kamení;
brát proti rakovině cosi;  vjem
jak zesnulého kráčí zjevení?
Nějaká síla jistě setrvá
ve hrách a hádankách, jen tu a tam;
však pověry, jak víra, zemřít musí,
co po nevěřícnosti zbude nám?
Nebe a zdivo, porost, plevel, trsy,

tvar každý týden méně zřetelný,
a smysl více skrytý. Přemítám
kdo bude ten úplně poslední
hledající zde smysl; jeden tam
co klepe, kreslí, pozná letnýř stát?
Přebírač ruin, antikvity chtiv,
či feťák vánoc, závan tušící
roucha a štoly, píštal, myrhy vát?
Nebo snad někdo mně se blížící,

znuzen a neznalý, kdo ví, že vidin kal
se rozplynul, přec kříže půdorys
hájí před předměstím, vždyť pobýval
tu dlouho vyrovnaně, pocit dnes
známý jen z odloučení – sňatek, zrod
a smrt a k těmto vztah – pro ně tu stál
ten zvláštní krov? Pročež, byť nevím sám
jak pompézní ta stodola je vhod,
těší mě stát, kde v tichu rozjímám;

Vážný to dům na vážné zemi stojí,
když v jeho vzduchu pohnutky se hlásí,
známé, do hávu osudů se strojí.
To sotva někdy prošlé bude asi,
neboť vždy někdo najde s překvapením
ve vlastním nitru lačnost zvážnět více,
a s tím je přitahován dál až sem,
zde, zaslech, je vhod zmoudřet a to, sice,
i kvůli mrtvým co kol skrývá zem.
