MOŘSKÁ HOREČKA

Musím se k mořím vrátit zas, tesk vod co k nebi svádí,
a přání jen, loď se stěžeji a hvězdu co doprovádí,
a kormidla kop a větrný hvizd a bílé plachty chvění,
a moře líc v mlhy závoji a šedý rozbřesk denní.

Musím se k mořím vrátit zas, kde dme se hladin táhlý
divoký hlas a jasný hlas, pádný a dalekosáhlý;
a přání jen, za větrný den a bílých mraků spění,
a výprsk pěn a vývřev z vln, a racků zakvílení.

Musím se k mořím vrátit zas, ke kočovnému žití
pocestných racků, velryb tam kde vítr je ostrobřitý;
a přání jen, mých druhů smích a bodré vyprávění,
a tiše spát a sladký sen po dlouhém námoření.
