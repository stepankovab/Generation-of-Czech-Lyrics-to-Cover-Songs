EX CATHEDRA

Jsou básníci, jimž přijde vhod
matnost a zákal nejistot.
Zakládají si na zdráhání,
odstínech šedi, odbíhání.
Soudí, že nejednoznačnost
je punc na jejich noblesnost,
že nástin kalné břečky, krám,
dá cachet jejich výšinám.
Ti skřeti skuhrají jen, řečí
veršů, jež v dusné mlze bečí.
Ty jejich básně civí, jak
nějaký cvokař v křesle, zrak
upřený netečně, ze strany,
bez citu blaha, bolu, rány.

Jen obraz- význam nedopřán!
mísa blum, dveře dokořán!
slípky a rudý trakař, v tom
jen mžik- a dotek- šípu zlom!

Tak tito sráči uvažují.
Chtějí vás dostat k beznaději,
je nevyřčené nejvíc těší,
když na nos otazníky věší.
Řeknete li jim „nemám zdání-“
přijde hned výbuch pohrdání:

Nejistota, ne přesvědčení,
je nosný princip vybásnění!
Až do ztracena, bez všech mezí,
ne jako pevnost skalních tezí,
kde každou bránu hlídá až
nekompromisně ostrá stráž!

Mám pro ty nudné ptáky vzkaz:
veršovat to je kouzla hlas.
Ruky mžik, králík na světě.
Jde o cvik. Návyk, v podstatě.
Co vytasí se, má být lad,
průzračno, čisto, samý klad,
ne aby význam, co měl znít
byl oblokvií vágní skryt,
závojem, čpícím po bahnu.
Člověk má ZVEDAT oponu,
nevyzývat jen k debatě.
Proč vůbec psát? Co žene tě
jiného, než říct své, nic více?
A oni na to, šeptajíce:

Náš um je proces, v kterém my
prahneme rozkrýt nevjemy.
Z rozporuplné nejistoty
tápání, zahrát matné noty-
nemáme zájem, výdrž snad
dogmatům čelit, bojovat!

Tak sebestředná držková
bují a kypí, taková
co v tenkých čtvrtletnících, všad,
visí jak třešní plný sad;
Proč mračna příšer vyhání
vše živé z malých vydání;
Proč kómatický tranzu duch
dal poezii pošlý puch;
Jak zlomit klatbu, básníci?
Slyšte, kdo z vás je slyšící:
Kdo nemá jasné sdělení,
ať zobák sklapnout nelení.
Pochyby, s Bohem, ústně řeš,
však svátost psaní nech, a běž.
