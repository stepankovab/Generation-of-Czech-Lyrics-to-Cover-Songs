SVÍTÁNÍ SLUNCE

Všetečko Slunce, co ty tak,
proč vnucuješ svůj svit,
skrz okna, závěsy nás navštívit?
Musí i milenci dbát období tvých však?
Nezbedo hnidopichu, kárat běž
zpozdilce do škol, učně mrzuté,
běž honcům říct, král osedlává též,
mravence žeň, ven na žně načnuté,
Láska, a každá, nedbá období,
ni hodin, dní, čas ať se rozdrobí.

Tvé paprsky jsou úctyhodná zbraň,
myslíš, chceš naznačit?
Jen oka mžik, vím jak je potlačit,
však tím by sešla s očí, těžká daň;
Pokud ty její pohled ustojíš,
pohleď, a pozdě zítra, pak mi sděl,
zda všechny krásy konců světa již
nejsou zde u mne, kde svět neviděl,
a vládce světa, včera kdesi k zdání,
uslyšíš v tomto loži, všechny k mání.

Ona zastoupí panství, prince já;
není krom nás.
Na nás si hrají jen; v poměru krás,
řády jsou falší, zlat alchemií.
Našeho štěstí neznáš půlku sic,
že svět je stažen, zmenšen jak si přát;
Tvůj věk chce klid, a ty máš dbát ať víc
zahřeješ svět, co nás dál přestal hřát.
Sviť na nás, budeš všeho stálice;
Lože zde jest tvůj střed, zdi hranice.
