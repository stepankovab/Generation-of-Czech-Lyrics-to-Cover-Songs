NEZNÁMÝ

NEMILUJI tě kvůli cudnosti.
Kdo že by taky? Či tvůj důvtip, hbit:
Nemiluji tě kvůli skromnosti,
s níž zvládáš dokonale působit.
Nemiluji tě za tvých očí žár,
nádheru tvou, a krásu úchvatnou:
Nemiluji, než zač, že k tanci, v skok
pobízíš duši, když tvých rtíků pár
nabízí soulad hudby slov a slok,
když básník (z tebe šťastný) kouzlí čar.
Ne za hlas, štíhlou jemnost nadevše;
chceš vědět proč? Má sladká, za to vše.

Aj, děvče! Nelze dvořit se tvým očím
violou, s kterou mezi stehny cvičím:
ni špitat, k strunám houslí snažně bručet,
ni na vysoké šponě, skrčen, skučet.
Nekňourat elegie, co se svíjí,
Amora neskrýt, v hrobce obsekvií:
já nejsem dílem této lásky doby,
lascivně opěvovat co tě zdobí:
neumím kořit se a kroutit věty,
mazat si světce mastmi na sonety:
nezalamuju ruce, řka „já, ach,“
„já ubožák!“ pln marnivosti snah!
Nepusinkuju, nelaskám ti vlasy,
nezapřísahám „šarmantní jsi krásy!“
Já ne, u ptáka! Ale povím pádně,
slyš, do ucha, že _ __ ___ tě řádně.

Děvečko, mám tě rád; však nechci tlačit,
či jako dvořané se vyonačit;
zdvihat svůj pohár k poctě na tvou čest,
v opilců dvornost halit lačnou lest:
až všechno dopito, pak zvednout číš,
k oslavě, že tvůj osel jsa, smím blíž.
Ni v soudku shnilém dusit kučeru,
jak buran, k ženě trapný v příměru.
Pohledné děvče, víš, jak rád tě mám,
však ucho kvůli tobě nepíchám,
abych tam věšel, co máš na nohou:
Pro tvoji lásku kostky nezničím,
ani mašlemi klobouk neznačím,
však u všech ďasů, udělat ti dobře,
rád pustím šťávu, krev, co trojmo vyvře.
