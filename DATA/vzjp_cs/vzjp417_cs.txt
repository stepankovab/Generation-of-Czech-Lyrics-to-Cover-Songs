BÍLÉ VÁNOCE

Dochvilně o Vánocích sám hebký samet
dojetí nasněží se sem, objímaje veškeré
ostré a vyhrocené formy jedu, zaošálí
kopce a skryje drsně zející jámy zdejšího
nerovného světa nouze a blahobytu, zatutlá
útulným přáníčkem jako z vaty chladné
odtažité kastovní a třídní styčné body
a do tučných faldů stáhne pryč z dohledu
veškeré naschvály, odpouštěje světu žilou až do běla.

Dochvilně, ta samochvalná dvojice Míru s Dobrou Vůlí
se ráčí vynořiti, královsky vznešeně na vzduch,
posbíravše poklony, postřebávavše si úsměvy
očekávajících lidiček. Blahodárná to doba.
Andělé sestupují z nebes, po vzoru stalaktitů.
Biskupové rozprostírají svou hmotnost do proslovů,
gratulujíce chudým za kristahodné postrádání,
a Zastupitel volebního okrsku
sytí pětitisíceré maje své na oplátku jisté.

Dochvilně, dnes večer, ve starých kamenných kruzích
usedlých znovusetkání, rodiny strnule sedí
a poslouchají; toto je ona noc a ten šťastný čas
kdy kondensované mléko mezilidské vlídnosti
dme se vzhůru a proniká na apelacích rozhlasu.
Kramfleky kvapí ztišeně po tvrdých cestách,
a růžová je tůně světla každého salonu
v očích prochladlého potmě kolemjdoucího,
který si praničím na zub ani neštěkne.

Nicméně dochvilně zítra dozajisté zříte
celý tento tichý a obojetný svět
zanesený sentimenty náhle táním jat
do kaše a vodnaté slovesné břečičky
pod vlivem tepla a provozu svižných
nožek a věcných skutečností. Přes do očí bijící pláň
se šíří zakrslé komíny dílen opět šířící
svou pytlovinu a popílek, vlnobitná to hříva
kajícnosti za faleš hbitě uplynuvšího dne.
