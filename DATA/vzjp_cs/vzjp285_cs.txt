RANNÍ KLÍČE

U okna pokojíku kdys,
před školním úkolem,
Lojzinka malá, samotná,
v tom ránu průzračném,
přimhouříc hnědé korálky,
kouká přes ulici,
na slunci milém, bledém zří
Skon, na ní hledící.

Osmahlou, hubenou měl tvář;
pod víčky zahleděn,
jako v tropech starý námořník
bezvětřím znehybněn.
Po boku v prachu odloživ
svou hůlku s širákem;
to Lojzka jasně viděla
nehybným před zrakem  —
Řídkost těch vlasů havraních,
kostnaté ruce měl
že zdálo se až k nevíře
klíče že udržel
zlaté, z dvou jeden maličký,
se kterým kynul, byť
jen jemně mával, vyzýval
„Přijď dítko, ke mně, přijď!“

Lojzinka knížku složila
na chladnou římsu jen;
ospalým slunným domem šla
dolů; než vyšla ven
ze dveří ještě přivřených
vykoukla. Divná věc,
kde Skon byl seděl před chvílí
tam pouhý stín byl přec:
Jen komín s krytem zaoblým
tak slunce zastavil,
že v prachu od něj padlý stín
spavý Skon vybavil.
Však na všem nejpodivnější;
jak svazkem klíčů zval,
a když ji kynul, jaktože
nejmenším zamával.
