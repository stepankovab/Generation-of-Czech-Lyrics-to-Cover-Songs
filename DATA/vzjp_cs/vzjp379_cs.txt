DVOJÍ ŽIVOT

Jak prostičké by bylo žít
kdybych se mohl rozdvojit
v neklidné já, na cesty v dál
a s tichým já být pecivál.
Průbojník, hltá čerstvý vzduch
pod nebem proměn, dobrodruh,
zatímco po domovu hlad
Usedlík sytí, řád má rád.

A v tom je svízel, osten, hrot;
Neklidný ve mě lodivod
jejž vábí změna scénická
arktu modř, zeleň tropická,
prahne po poušti mystice,
těší jej rozruch pranice,
však natruc Bujarému já
Zpátečník můj jej přiková
urputně brání obměně.
Dál ve své brázdě, neměnně,
hloubené zvykem. Spokojen
za pecí zašit, doma jen,
v zátiší oblíbených knih,
se svíčkou, u pokladů svých,
zahradní kutil, klimbá, sní,
kobylkám dává slyšení,
zatímco Neklidný by chtěl
vyrazit, aby dováděl.
Každičký příliv, dmutí vln,
láká jej … svézt se, dojmů pln.
Jak kocouři se nesnáší
mé dvě já, klid mi rozpráší.

Cestu vpřed jedním okem zřím,
druhým se smutně ohlížím.
Už šilhám, takto naložen,
(je těžké nebýt zatížen)
Jeden dí „tam“  a Druhý „zde“
Jeden že „ano,“ Druhý „ne,“
Ten ženu, domov útulný
chce, Tamten život potulný.

Neklidný mě vždy unese,
dvojčata přát si, mělo se.
