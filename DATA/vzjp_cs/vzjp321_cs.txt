MÉĎA TEDDY

Medvěd, přes snahy veškeré,
bez tělocviku přibere.
Náš méďa Teddy zavalitý
je, není divu; Pohyb hbitý
zvládá jen občas, pokud vím,
jen z otomanu padáním,
pak ale, zdá se, nemá sil,
aby zas vylez tam, kde byl.

Jak známo, kulacení těla
chlapíkům radost neudělá;
Tak Teddy hodně mudroval
a svoji váhu těžce bral.
Soudil: „Kéž abych zeštíhlel!
Jenže, kterak bych na to šel?
Není fér, že mi nedopřejí
na vzduchu pohyb, co si přeji.“

Tak mnoho týdnů, marně, nosem
na okně, koukal na ty, kdo sem
a tam si kolem venku jdou
nadváhu ubrat, zbytečnou.
Nikdo z těch kolemjdoucích však
„není“ (řek) „tlustý jak já!“ Pak,
dodal až roztomilý vzdech,
„Tedy“ (řek) „jako Teddy. Pech!“

Nu, Teddy, jak se patří, řádně,
nocoval v otomanu, na dně,
stísněně zastlán do plyšáků,
kterých tam bylo jako máku;
Nejen v nich, v knížkách, věcech, co si
příbuzní, hodní, s sebou nosí  —
„Bylo, nebylo,“ báje, zkazky,
a rýmovačky na obrázky.

Jak jednou ležel, celé čelo
rozprostíralo leporelo
a tak byl nucen koukat stále
na kresbu francouzského Krále
(pořízek pěkný), louskat jen
nápis: „Král Louis Ten a Ten,
přezdíván »Švarný«!“ Na svém trůně,
(a vida!) pašík byl, jak čuně!

Náš méďa se moc radoval,
když se mu zjevil tento Král,
přezdíván »Švarný«. Jak tam seděl!
To, že byl tlustý, každý věděl.
Přezdíván »Švarný«. Líbivý,
přestože nebyl libový.
Tak tedy, Teddy (dokulata)
by moh být »Švarný!« natotata.

„By moh být.“ Nejistota nedá,
není to dávno? „Tehdá, leda“?
Znejistěn ptal se, sebe sám:
„Je Louis Ten a Ten, ten tam?
Móda se mění, tak to bývá,
i ze dne na den, odjakživa.
Je »Švarný Louis« stále tu?
Bohužel nemám jistotu.“

Druhý den (s nosem na skle zase)
nejistota zas ozvala se.
Otázka bušila mu v hlavě:
„Je zesnulý, či vládne právě?“
Tak, nosem ke sklu, myslel; Hle, ne,
okno nebylo uzamčené,
povolilo, a s hlučným „Ach!“
náš Teddy padal, zvířit prach.

Náhodou kolem právě šel
tlouštík, co v očích jiskru měl;
Když Teddy do oka mu pad,
hned na nohy mu pomoh, rád,
a do ouška jej vlídně zdraví,
aby jej ukonejšil, praví:
„No, tak!“ „Dovolte!“ „Není zač.“
„Takový pád! Jen žádný pláč.“

Náš Teddy ani nezamručel;
težko říct, jestli slyšel, čučel:
Náš méďa, oči dokořán,
zíral – ten statný z knížky pán!
Ten »švarný« Král – kdo by to řek,
že bych snad jemu sed na špek?
„To není možné“ soudil. „Však,
zeptám se. Dozvím tak, či tak!“

„Jste snad“ – „dovolte, rád bych znal,
Veličenstvo francouzský Král?“
Tu druhý „Zajisté“ hned praví,
uklání se a smeká s hlavy;
Pak dodal, dvorně, „Mám tu čest,
že vašnost Edward Medvěd jest?“
Teddy se klaní, s pravdou ven,
„Jsem Vám hluboce nakloněn!“

Pod oknem dvorný pár tak stál,
Pan Edward Medvěd a Pan Král
a, švarní, s trochou nadváhy,
klábosili své úvahy …
Pak pravil Veličenstvo Král
„Už musím jít zas o dům dál.“
Zazvonil. „Váš, snad“ – „Sbohem!“ děl.
Otočil se a odešel.

Medvěd, přes snahy veškeré,
bez tělocviku přibere.
Náš méďa Teddy je dost statný,
a není divu; Je snad smutný,
soudíte, nezná radosti,
když nevyniká štíhlostí?
Kdepak, to jeho názor není  —
je pyšný na své zaoblení.
