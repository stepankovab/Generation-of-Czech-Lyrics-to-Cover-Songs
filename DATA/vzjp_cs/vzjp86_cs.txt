BRITÁNIE, VLÁDNI!

Když, z nebes vůle, Británie
vyvstala z azurových vln,
tak zněla charta toho kraje,
andělů strážných nápěv pln:
„Británie, vládni! vlnám všem:
Žádný Brit nebude otrokem.“

Národy, požehnané méně,
padnou v tyranů nástraze;
ty trváš, velká volná země,
 všem na obdiv, i k výstraze.
„Británie, vládni! vlnám všem:
Žádný Brit nebude otrokem.“

Majestát vzkvétá, sílí krása,
z úžasných, zdárných tažení;
 z burácení, jež nebe drásá,
rodný dub hloubí kořeny.
„Británie, vládni! vlnám všem:
Žádný Brit nebude otrokem.“

Tyrani zpupní nezkrotí tě:
snaha tě ohnout, marná jest,
schopna jen vznítit zápal, hbitě;
v prospěch tvůj, a jim za bolest.
„Británie, vládni! vlnám všem:
Žádný Brit nebude otrokem.“

Rozlehlou vládneš nad krajinou
obchod v tvých městech zazáří:
poddanství vod až kam se linou,
kol obtékaných pobřeží.
„Británie, vládni! vlnám všem:
Žádný Brit nebude otrokem.“

Múzy, jež volnost přitahuje
se ku tvým břehům obrací;
Blažený ostrov! Krása tu je,
srdnatých dost, ji chránící.
„Británie, vládni! vlnám všem:
Žádný Brit nebude otrokem.“
