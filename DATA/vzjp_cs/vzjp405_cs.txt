LORAX

Za městem, kde roste Hrostivá tráva
a kde vítr líně a kysele čpává,
žádní ptáci, jen havrani, no žádná sláva …
tam leží Loraxe Vznosného ulice.

A v Hrostivé trávě tam, jak místní poví,
by pozorný uviděl místo, dnes křoví,
kde Lorax stál kdysi
tak dlouho než cosi
jej, Loraxe, vyzvedlo, odnést kamkdoví.

Kdo byl onen Lorax? A copak tam chtěl?
A pročpak se kdovíkam pryč odvznášel
z místa tam za městem, z Hrostivé trávy?
Tam dlí starý Kdysák. Ptej se. Ten to ví.

Kdysáka nespatříš, neklep naň zpříma.
Je ve svém Chumlenci, nad krámkem dřímá,
v Chumlenci, v podkroví zima s ním šije,
tam svršky si spřádá z frof-flumného flyje.
A za mhlhavých půlnocí v srpnu se krčí
za žaluziemi a svědectví svědčí,
o Loraxe odletu vypráví zkazky.
Ten snad ti vše poví … však, jen za penízky.

Spustí ti na laně kyblíček z plechu
kam dej patnáct centů a hřebík, pak, brachu,
i pra-pra-pra-prašneka ulitnou střechu.
Pak kyblík vyloví, pozorně sčítá
aby se ujistil, že všechno skýtá.
Pak cos mu zaplatil uschová v Šupce,
v záhybné skrýši v své chmatrukavičce.
Pak zamručí. „Zavolám po Telešuši,
neboť ty taje jsou jen pro tvé uši.“
ŠLUP!
Dolů ti sešlupne Telešuš k uchu
v němž Kdysáka špity však zní slabě trochu,
neb šmodrchlou hadicí dolů se stáčí
a zní jak když v nose mu včeličky bzučí.
Pak skrz zšedlé zuby: „Tož, nyní ti povím
jak Lorax byl vznešený, vznesen čímkdovím…
Vše začlo tak dávno …
tak pra-pra-pradávno …
dokud trávník byl zelený, hebký a hustý
a rybník byl mokrý a mrak běločistý,
a zpěv Libno-Labutí vzduchem se vznášel…
toho krásného rána, když já jsem sem přišel.
Ty stromy! Těch Trafulovníků až kopce!
Jich zářivě barevné koruny! Střapce!
Dál a dál jimi větřík hrál, svižně a křepce.
A pod stromy, Barbalů-kaštánci hbití
si v Barbalů dupačkách hráli jak děti
a mlsali Trafulky, ve stínů spleti.
Vlnkatý rybník pak vrníval smírně
jak Kolibří-Rybky se ráchaly mírně.
Však ty stromy! Ty stromy! Ty Trafulovníky!
Celý život jsem čekal na takové! Díky!
Jejich střapce, nad hedvábí něžné a hladké.
Voňavé jak mléko motýlí, sladké.
Srdce mi plesalo, jásalo blahem.
Já věděl co dělat! Zastavit, šmahem.
Dílničku s krámkem jsem postavil, stranou.
Pak skácel Trafulovník, jednou ranou.
Skrz přezručnou zručnost a úspěšný spěch
jsem vzal hebký střapec; a upletl Chtěch!

Hned jak jsem skončil, tu slyším tě-Prk!
Kouknu; tu z pařezu cos strká krk
kde skácel jsem strom. Jakýs človíček, hle.
Jak ho popsat… No nevím zda vůbec to jde.
Byl to zakrslý kmet, snědý, lyšajovitý.
A hlas měl dost strohý a útočně břitý.
„Pane!“ Tak zvolal a kýchl si, hepčí,
„Jsem Lorax. A stromů jsem zástupce, mluvčí.
Za stromy mluvím, páč samy jsou tiší.
A žádám vás, pane, ať každý to slyší –
byl pořádně v ráži a řval až se dusil –
co je TOHLE, co z Trafulostřapce jste zprasil?“

„Hleďte, Loraxi,“ pravím. „Jen zůstaňte v klidu.
Vždyť jsem skácel jen jeden strom. Nedělám škodu.
Naopak, sloužím. Vždyť tohle je Chtěch.
A Chtěch je fajn věc, co je všem naprospěch!
Je to košile; ponožka; palčák; i čapka.
Ba jinak je k užitku. Všemožně, zkrátka.
Slouží co koberec; polštář, i deka!
Závěsy! Pokrývka sedáku, měkká!“

Lorax děl, „Pane! Jste chamtivý zběh.
Není na světě tupce, co chtěl by váš Chtěch!“
Ale v tu samou chvíli jsem dokázal opak.
Právě v tu chvíli šel kol ňáký chlapák,
a Chtěch co jsem uplet se líbil mu, inu,
tak rád si jej koupil, za baťovskou cenu.
Já k Loraxi, s úšklebkem: „Jsi hodně hloupý!
Jak bys moh tušit co leckdo si koupí.“

„Tak znovu,“ křik Lorax, „jsem zástupce stromů!“
„Mám napilno,“ řekl jsem. „Mlč už. Maž domů.“

Přeběh jsem síňku a za chvilku, ručně,
jsem sestavil vysílač. Pak brnknul, stručně.
Svolal jsem příbuzné, veškerou přízeň
a děl, „Máme šanci na báječnou sklizeň
z níž celý klan Kdysáků zbohatnout musí!
Tak hybajte sem! Cestou Severní Štrásy.
U Vísky vlevo pak přes Jihoklasy.“

Nedlouho poté, v mé na míru dílně,
se celý klan Kdysáků činil, a pilně.
Pletli jsme Chtěchy, jak včeličky, v mžiku,
do rytmu kácení Trafulovníků.
Načež… No! Kšefty! Ten růst, co to dalo!
Teď kácet po jednom jen moc zdržovalo.
Tak jsem hned vynalez Super-Sek-Nazem,
co Trafulovníky bral po čtyřech, rázem.
Chtěchy jsme stíhali čtyřnásobněji!
A Lorax?… Ten přestal snad hrát roli v ději.

Než, za týden, ve dveřích do kanclu stojí.
„Dost už! Jsem Lorax a stromů jsem mluvčí,
jež kácíte, jak jenom rychle to stačí.
Však Barbalů-kaštánků též jsem hlas stálý
co v Barbalů dupačkách v stínu si hráli
a mlsali Trafulky, v pohodě žili.
TEĎ… kvůli kácení stromů mých, není
dostatek Trafulek už k nakrmení.
Mých Barbalů-chudáčků bříška jen kručí,
plynatost, prázdnota v bříšku je mučí!
Žili tu s radostí. Musí však odsud.
Kdes sehnat potravu. Ať přeje osud.
Hodně zdaru, mí kluci,“ řek. Poslal do dáli.
I já, Kdysák smutnil jsem, když odcházeli.

JENŽE … byznys je byznys! A byznys růst musí,
jaképak kručení bříška, či cosi.
Nechtěl jsem škodit, kdo o to by stál.
Ale podnik růst musí. Tak rostl jsem dál.
Znejvícněl fabriku, silniční pruhy.
Znejvícněl náklady vagónů, stohy
Chtěchů do špedice, na export zralých,
Na východ! Na západ! Na sever! Na jih!
Znejvícňoval jsem dál… prodal víc Chtěchů.
Konto si znejvícněl, všem ku prospěchu.

Byl tu zas! Hned jak jsem potrubí spravil
ten protiva Lorax se zas skuhrat stavil.
„Jsem Lorax,“ hned kašlal a sípal a funěl.
Kýchal a smrkal. A bručel. A haněl.
„Kdysáku!“ Zvolal a chraptivě chrčel.
„Kdysáku! Zamořils ovzduší!“ vrčel.
„Mých Libno-Labutí… umlklo pění!
Se smogem v krku jim do zpěvu není.
A tak,“ řekl Lorax, „– a pardón, že kašlu–
už musí pryč. Takže odsud je pošlu.
Kampak až? Nevím sám, bude to šok.
Poletí měsíc… či dokonce rok…
Uniknout smogu, z tvých komínů stok.

Co víc,“ štěkl Lorax. (Měl zlost, dozajista.)
„Co ten Glopity-Glup co z tvých strojů tak chlístá.
Tvé stroje co ve dne i v noci ven valí
ty Glopity-Glupy a Šlopy-Šlup kaly.
A kampak ty pouštíš ty lepkavé hnisy?
Já ti ukážu. Špinavý Kdysáku, krysí!
Jezírko Kolibřích-Rybek se plní,
když lepí se žábry, tak těžko se vrní.
Tak i ty já pryč posílám. Sunout se, plaše.
Belhat se po ploutvích vyčerpá, suše,
než najdou zas vodu bez mazlavé kaše.“

Tím už mě namíchnul. Rozohnil. Vskutku.
Seřval jsem Loraxe, „Poslouchej dědku!
Umíš jen žvanit, furt: Fuj! Fuj! Fuj! Fuj!
Ale já mám svá práva, tak si protestuj,
však budu dál dělat co chci! Stůj co stůj!
A abysi vědel ty, Loraxi, zmíním,
že znejvícnět, Znejvícnět, ZNEJVÍCNĚT MÍNÍM!!
Chci z Trafulovníků víc vyrábět Chtěchů,
což je všem, ovšem naprosto VŠEM ku prospěchu!“

A v právě ten moment se ovzalo prásk!
Z povzdálí zvenku, pak záchvěv jen mlask
od sekery zásek. Pak pád stromu zněl.
Poslední Trafulovník k zemi šel!
Šlus stromů. Šlus Chtěchů. Šlus veškeré práce.

Všichni mí příbuzní poté pak, krátce,
mi popřáli sbohem. Pak do vozů, v chvatu
odjeli, za sazných hvězd sotva svitu.

Na vzduchu zatuchlém stáli jsme tam,
má zející fabrika … Lorax… já sám.
Lorax nic neřekl, jen ke mně vzhlédl…
smutně se otočil jen, poposedl…
a za vlastní kšandy se dočista zvedl.

Dodám, že díval se náramně vážně,
když sám sebe unesl jaksi, když pružně
se vznes dírou ve smogu, bez stopy, svižně.
A vše co ten Lorax mi zanechal, běda,
je jen hrstka kamení, s nápisem… „LEDA.“
Co tohle má znamenat, má hlava nedá.

Pradávno už. Však, co den od té doby
tu sedávám, ustrašen. Nevím dál, coby,
pod nánosy roků se mé stavby drolí,
a těžkne mi hlava a srdce mě bolí.

„Však teď,“ řekl Kdysák, „když ty už jsi tady
to Loraxe slovo se zdá bez záhady.
LEDA by někdo, jak ty, o to stál,
a to dost, tak se nezlepší nic. Navždy dál.

TAK… chyť!“ Zvolal Kdysák. Cos z ruky mu padá.
„Pecka Trafulovníku. Ta poslední! Leda!
Máš poslední pecku, tu tobě teď svěřím.
Trafulovníky jsou poklad všech, věřím.
Zasaď tu Trafulku. Dbej o ni, brachu.
Dbej čiré vláhy a čerstvého vzduchu.
Vypěstuj les. Chraň od seker, co klátí.
Pak se snad Lorax i s družinou vrátí.“
