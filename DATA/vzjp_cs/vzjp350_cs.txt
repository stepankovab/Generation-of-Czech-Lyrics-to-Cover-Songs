MACAVITY: KOCOUR MYSTIFIKÁTOR

Macavity je Tajukocour: zvaný Skrytá Pracka  —
je mistr mezi loupežníky, Zákoníkům facka.
Nestačí naň Scotland Yard, i Skvadra Zásahová:
Na místo činu dorazí — Macavity se schová!

Macavity, Macavity, ten prevít mezi prevíty,
nedbá na lidské zákony, i fyzikální limity,
jak on se umí vznášet, fakír žasne vždy a znova,
na místo činu dorazíš — Macavity se schová!
Hledej ve sklepě, ve vzduchu, stopa se nedochová  —
Macavity tam nebude, vsaď si na moje slova!

Macavity je zrzavý, vychrtle asthenický;
Není mu vidět do očí, jsou zahloubané vždycky.
Čelo má pořád svraštěné, kryt mysli nevídané;
Z ostudy kabát, zaprášen, a vousky nečesané.
Svou hlavou klátí houpavě, jak chřestýš kočkovitý;
A když se zdá že zaklimbal, je nejvíc ostražitý.

Macavity, Macavity, je prevít mezi prevíty,
sám ďábel v kočky kožichu a zkázy démon ožitý,
potkat jej můžeš na rynku, v uličkách kocourkova  —
však ne na místě zločinu! Macavity se schová!

Navenek zdá se důstojným. (Prý v mariáši šidí.)
Scotland Yard snímat otisky mu, důvod neuvidí.
Když vybraná je spižírna, či šperkovnice čiší,
když chybí mléko, Pekinéz je dušen, až se ztiší,
když někdo rozbil skleník, nebo spadla mřížka nová  —
Tak v tom je jádro kocoura! Macavity se schová!

Když Ministerstvo Zahraničí marně Smlouvu hledá,
Námořní Admiralita zas plány, mapy, běda,
pár cárů někde na schodech, či někde v louži plová  —
však pachatele nehledej — Macavity se schová!
Když ze ztráty je protokol, a Tajných podezření:
„To musel být Macavity!“ — on na sto honů není.
Najdeš jej nejspíš jak si hoví, palce olizuje,
či pokročilé podílnické počty kalkuluje.

Macavity, Macavity, ten prevít mezi prevíty,
nevídaný to Kocour nóbl-podvodnické kvality,
alibi má vždy v zásobě, ba víc, vždy pohotová,
snaha jej spojit s čímkoliv — BÁCHORKA POHÁDKOVÁ!
Říká se, prý že všechny kočkovnické firmy známé
(Mungojerrie či Griddlebone, však víme, vždy ty samé)
jsou jeho prackou prodlouženou, on žeť Kocour smělý,
sám Napoleon Podsvětí: všem výtečníkům velí!
