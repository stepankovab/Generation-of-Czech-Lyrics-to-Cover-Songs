SKŘIVÁNKOVI

Zdrávas, blažená duše!
Pták nikdy pouhý, až,
vždyť z nebes, nebi blíže
své srdce vyléváš
hojně a nespoutaně umně se ozýváš.

Vzhůru a stále výše
od země stoupáš hbitě
obláček žhnoucí spíše;
modř hlubin v křídlech cítě,
vzpjat zpívat, zpěv tvůj do nebes nadnáší tě.

Ve zlatistvé to záři
slunka, jež níž už leží,
nad kterým mraky hoří,
dál sled tvých slok si běží;
Bezhmotné radosti jsi ztělesnění svěží.

Nachový večer taje
okolo tvého letu;
Jak hvězda co se skryje
v oslnivém dne svitu
k vidění nejsi, leč ladný zpěv tvůj zní tu,

Břitký jak ostré šípy
té báně vystříbřené,
oslnivé jí cípy
v rozbřesku vykreslené
Co sotva vidíme je o to víc vycítěné.

Celičkou zemi, nebe
tvůj hlásek rozeznívá,
tak, jak když v noci zebe,
a jeden mráček zbývá
zpoza nějž luna přetéká a přes oblohu splývá.

Co jsi zač, netušíme;
Co je ti nejblíž, zdejší?
Z duhových mraků zříme
kapičky nejjasnější
jak melodická snůška tvá co shůry na nás prší.

Jak básník utajený
v řádcích svých uvážení,
ač k zpěvům nevyzvaný,
přiměje svět k prozření,
vnímání tužeb, obav, dříve bez vyslyšení:

Jak dívka urozená
ve věži v paláci,
hojí své lásky plné
srdce až do noci
hudbou jak láska sladkou, z komnat se linoucí:

Jako světluška zlatá
v dolince zarosené,
neviděna sic, skryta
šířit svůj svit se čine
zcela v zákrytu kvítí a trav zástěny stinné:

Jak růže uvelebena
v zeleni vlastních listů,
až vánky obnažena,
že sladké vůně vzestup
omamně tíží křídla zlodějkám chtivým krást tu:

Jarních deštíků zvuky
na třpytící se trávě,
deštěm kvetoucí louky,
vše co kdy bylo k slávě
blažené, jasné, svěží, tvá hudba předčí hravě.

Sděl, okřídlený skřítku,
své tužby, sladká přání:
Já nezaslechl vskutku
v ódách, jež kdekdo sklání
lásce či vínu, dosud tak úchvatné vyznání.

Ni svatební chorály,
ni chvalozpěvy značné,
srovnání neobstály
by s tvým, moc vychloubačné,
zející prázdnotou, kde cos nám schází, lačně.

Co inspiruje věty
tvých šťastných trylků, brachu?
Pole, vlny, hor štíty?
Útvary země, vzduchu?
Láska k tvým vlastním? Je snad bez bolesti strachu?

Tvá radost jasná zprostí
mdlé stesky místa: Není
ani stín mrzutosti
u tebe k nalezení:
Miluješ: aniž bys poznal trud lásky po nasycení.

O smrti maje zdání
ať bdělý jsi či spící,
hlubší, vpravdě, o ní
nežli my smrtelníci,
jakpak jen tónů pramen máš tak krystalicky znící?

Vzad i vpřed zahleděni,
co chybí schází nám:
Náš smích prost předstírání
i bolestí je znám;
Nejsladší písně vedou nás ke smutným náladám.

I kdybychom se vzdali
strachu a pýchy, zloby;
Od narození byli
bez slz, přec soudím, že by
tvá radost na dosah nám nejspíš nebyla by.

Nad veškeré míry
zvukomalebnosti,
nad poklady, dary
knižní výřečnosti,
um tvůj básnický se vzpíná, nad přízemností!

Z tvé hlavy blaho pění
mi předej, byť jen půl,
ať ladné poblouznění
z mých rtů bych nabídnul,
jak já naslouchám tobě, by svět mě vyslechnul.
