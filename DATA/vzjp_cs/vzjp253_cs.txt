BYZANCE

Úporné dojmy dne již slábnou v dáli;
Císařská stráž se zpita k spánku válí;
Ozvuky noci slábnou, nočních chodců pění
po obřím z katedrály gongu zadunění;
Klenba hvězd, měsíce, spatra shlíží
na vše, co člověk znamená,
ve vší své směšné spletitosti, na
běsy a hnisy jež v lidských žilách běží.

Přede mnou pluje obraz, muž, či stín,
stín spíš, než člověk, dojem spíš než stín;
Vřeteno Háda ovité do mumie
snad rozvine se v cestu, jež se kroutí;
Morda v níž není vláhy, dechu znáti
bezdechá ústa předvolat může však;
Buď vzýván nadčlověk;
mnou zván smrt-za-života a ve-smrti-žití.

Zázrak, pták či snad zlaté ruční dílo,
spíš zázrak, nežli pták či rukodílo,
za svitu hvězd tu větev zlatá, na ní,
schopen, jak Háda kohouti, kokrhání,
či, lunou ztrpklý, výsměch dát nahlas znáti
v neměnném lesku kovu
běžný pták, plátek, znovu
ku vší té zblácenosti, či že krve změti.

Na dlažbě císařské v záblescích o půlnoci
plá oheň bez dříví, křesadla bez pomoci,
bez blesků, žhnutí – žhnutím jen zažehnuté,
očistný, v nějž duše jdou, z krve započaté
a nechávají v něm změť všech svých běsů, dá-li,
ke skonu tančit spějí,
ve transu agonii,
v plamenů agonii, co rukáv ni nepopálí.

Rozkročmo přes delfíny zabřednuté v krvi,
duše za duší! Kování do záplavy,
Zlaté jsou kovárny to Císařovy!
Na oné k tanci podlaze mramorové
se hořké běsy spleti tříští, víří,
kde dojmů vyobrazení
se v čerstvé dojmy mění,
v delfíny-drásaném, gongy-mláceném moři.
