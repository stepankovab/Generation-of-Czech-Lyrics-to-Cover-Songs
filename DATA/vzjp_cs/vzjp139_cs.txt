NELIDSKÁ KRASAVICE

Ach co tě trápí, rytíři
sám, bledý že se vláčíš?
Vyschlý je rákos v jezeře,
a ptáci mlčí.

Ach co tě trápí, rytíři,
jaký bol, neutěšený?
Veverčí skrýš je plná již,
i sýpky po žních.

Na čele tvém zřím lilii,
krůpěje trýzně bídné,
na tvářích růži slábnoucí
jež valem vadne.

Paní jsem potkal, na lukách,
víly rod, uhrančivý;
dlouhý vlas, chůze lehoučká,
a pohled divý.

Věnec já splét jí, na čelo,
náramky, vonné vlídně;
až svolně, slastně hleděla
a vzdychla svůdně.

Na hřebce jsem ji usadil,
den zasvětil jen pro ni,
v záklonu sladce zpívala
bájných víl pění.

Přinesla pokrm, kořenný,
lesní med, rosu z nebe,
prazvláštní řečí pravila —
chci jenom tebe.

Vedla mne v elfů skalní síň,
tam štkala, zavzdychala,
až divý zrak, po polibcích
za víčky skryla.

Tak mne do spánku zvábila,
já usnul, snil —  Div spaní!
Poslední sen tak prožil jsem
na chladné stráni.

Viděl jsem vládce unylé,
rytíře, bledé k smrti;
prý, že — „La belle dame sans merci
brá do zajetí!“;

V šeru jich pysky vyprahlé,
výstrahu hrůznou cení,
procitnuv, shledal jsem se zde
na chladné stráni.

Proto čas marním v kraji tu,
sám, bledý, kol se vracím,
byť rákos uschnul v jezeře,
a mlčí ptáci.
