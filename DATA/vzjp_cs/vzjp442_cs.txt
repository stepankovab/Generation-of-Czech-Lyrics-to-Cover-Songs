O KATOVI

Do města Kat nám zavítal.
Zlata pach, krve, žár z něj plál;
kostek rynk skromně obkročil,
trojrám před soudem vytyčil.
Skelet stál stranou od schodů,
na šíř by prošel do vchodu;
konstrukcí sahal sotva nad
vrch okapnice soudních vrat.
A my, když na to zbýval čas,
ptali se, čí trest, za co as?
Kat žlutou šňůru v pěst si bral,
konopné lano šněroval.
My bezelstní sic, s bázní však,
míjeli olověný zrak,
než jeden zvolal: „Kate, sděl,
komus ten trojrám vystavěl?“
Tu záblýskla se kulky šeď,
hádanku dal nám v odpověď:
„Kdo poslouží mi víc,“ děl nám,
„na halafurně pohoupám.“
Sešel blíž, ulpěl rukou svou
na cizincově ramenou.
My oddychli si, cizí pech
u Kata nám byl na prospěch.
Tu šibenici do rána
odstraní, bude stržena,
s tím, tiše nechali jej, zvlášť
z respektu, jaký Kat měl plášť.

Druhý den slunce hledí si
krovů a ulic v městysi,
černý zjev trčí, stroze ční,
soudní rynk, trojrám jateční.
Kat zase na svém místě stál
se žlutým lanem v ruce hrál;
olovo v oku, štičí skus,
k věci a k práci samá plus.
My křikli: „Kate, nemáš dost,
odvčera cizáka jsa prost?“
Zmlkli jsme, rázem údiv zněl,
„Pro něj jsem trojrám nestavěl.“
Zasmál se, když nás sledoval:
„ … Snad nemyslíte že by stál
jeden za tolik práce? Nu,
tím nový provaz protáhnu.“
Kdos vykřik: „Vražda!“ … „Ostuda!“
Do našich řad tu Kat se dá
k onomu: „S takým rád bys žil,
co popravu si zasloužil?“
V tom ruku dal mu na rámě.
My stáhli jsme se náramně,
a nechali jej tiše, zvlášť
z obavy, jaký Kat měl plášť.
Noc a s ní s děsem setmění,
hle, šibenice zbytnění,
pod zemí, z krve čerpav sil,
kořen se v hloubi zapustil.
Přerostla, co do rozpětí,
schodiště k soudu, vzápětí,
nad nápis výš ční, co je psán,
tam na průčelí, vytesán.

Třetího vzal si — příčin stoh,
že lichvář byl a neznaboh,
„Kdo,“ pravil Kat „by remcat chtěl
že na popravu Žid byl šel?“
My na to: „Takže on je z těch
co posloužil Vám nadevšech?“
Kat se jen usmál: „Náleží
utužit ráhno zátěží.“
Čtvrtého temných žalob žal
náš klid když notně nahlodal,
odsek nám; „Co zas máte s tím,
odsouzeným — tak přičmoudlým?“
Pak pátý. Šestý. Dotaz pad:
„Kate, je poslední už, snad?“
„Cechovní finta, jak“, děl Kat,
propadla pohyb promazat.“
Dotazů konec, klid byl dál,
Kat krvelačně účtoval:
Šibeniční, co noc, co den,
pomník hrůz výš byl vystavěn.
Rozpětí křídel smrti nám
rynk překlenulo, odsud tam,
ráhno, co z výše shlíželo,
město svým stínem zastřelo.

Po městě pustém, ozvěna,
volá mé jméno; Kat mě zná  —
Já šibenici čnít zřel, sic,
však soudil: „Není nikdo víc
kdo by měl viset. Proto mám
já pomoci mu strhnout rám.“
Tak jsem šel vstříc, v tom domnění,
za Katem, lanem, k lešení.
Usmál se na mě, když mě zřel
jak tichým městem já jsem spěl,
on, v ruce tvárný provaz mnul
konopné žluti spleť svou pnul.
Propadlo zkusil, na rtech hvizd,
že pěkně klapne si byl jist,
pak důrazně svou ruku dal
na mou a dál se usmíval.
„Podvedl jsi mne!“ zvolal jsem.
„Šibenice má sloužit těm …
co tobě slouží. Já ne! Dál
ode mne;“ křik jsem: „Lhals mi, lhal!“
V olovu záblesk zas se hne:
„Já že Ti lhal bych? Podvod? Ne.
Já na rovinu řek vše přec,
Tys podle zásluh šťastlivec.
Kdo jiný mi tak posloužil,
že zbaběle jen doufat snil?
Kde jsou ti druzí, co by zde
se zastávali dobra, kde?“
„Mrtví,“ já špitnul. Vlídný byl:
„Zavraždeni“, Kat opravil:
„Cizák, pak Židák, tolik těl …
já provedl jen, co jsem směl.“
Pod nebem, které křížil trám,
tak jako nikdo stál jsem sám,
když mě Kat spoutal, nebyl hlas
by „Zadrž!“ rynk měl za ohlas.
