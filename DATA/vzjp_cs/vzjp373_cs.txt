SMYSLUZBAVENÍ

I
Blaze je těm, co před svým zabitím
blazeovaně mají chladnou krev.
Těm, které žádná soustrast nezjitří,
a jejich nohám nedá
zabolet v uličkách bratřími dlážděných.
Na frontě se vadne.
Jsou to však vojíni v odkvetu a ne květy,
básníkům k bláhovému zaslzení:
Muži, coby vycpávka mezer:
Ztráty, co byly snad s to bojovat
i déle; jenže o to nestojí.

II
Pak jsou ti bezcitní
pro sebe za sebe.
Otupělost snáz snáší
vrtkavé šprýmy palby,
a divnou aritmetiku Štěstí
lze zvládnout snadněji než výčet ostřílení.
A armád decimování nedbají vůbec.

III
Blaze je těm, co ztratí představu:
K nošení munice už toho mají dost.
Na duši vak si s sebou nevlečou.
Jizvy je, vyjma chladem, více nebolí.
A vše již v rudém dávno spatřivší,
mají vyrudlé oči
navždy zbavené bolu z barvy krve.
Ač překonané, děsu sevření
jim zanechalo srdce utažená.
Jejich smysly, kauterem žáru bitvy
dávno otupělé,
dávají průchod smíchu, mezi umírajícími, bez ohledů.

IV
Blaze je u vojáka doma, netuší
jak jinde, s prvním světlem, muži zaútočí,
čímž četným vzdechům zcela dojde dech.
Blaze je chlapci s nevycvičenou myslí:
Jeho dny převážně nestojí za vzpomínku.
Zpívá si do pochodu,
v němž my kráčíme mlčky, kvůli stmívání,
to dlouhé, bezútěšné, trvalé tažení
ode dlouhého dne do ohromující noci.

V
My znalí, v mysli hned potřísňující
celou svou duši zakrvavěním,
jakpak jen máme vnímat vlastní úkol
než skrz onoho oči, civící, bezřasé?
Zaživa onen není příliš živý;
umíraje, ne až tak mrtvolný;
ni smutný, ani pyšný,
zcela nezvědavý.
Nerozlišuje
stařecký klid a vlastní nevzrušení.

VI
Ať jsou však zlořečeni tupci, které žádný kanón nekonsternuje,
Zasloužili by si tak už zkamenět.
Ubozí jsou a skoupí,
v nedostatečnosti, která nikdy nebyla prostotou.
Z vlastní vůle získali imunitu
ke slitování a jakémukoli sténání v nitru člověka
na břehu posledního moře pod bezradnými hvězdami;
k veškerému truchlení nad zástupy, jež tyto břehy opouštějí;
k sebemenší účasti na sdílení
neutuchající vzájemnosti slz.
