PROBOUZENÍ

Procitám do spánku, zvolna se probouzím.
Svůj osud pociťuji s nebojácností.
Učím se tím, že jdu za nutkáním.

Rozum vést citem. Co víc znát? Co zvím?
Od ucha k uchu zní tanec mé bytosti.
Procitám do spánku, zvolna se probouzím.

Která jsi, patřící k mým nejbližším?
Bůh žehnej Zemi! Přejdu ji s něžností,
Učit se tím, že jdu za nutkáním.

Svit snímá Strom; Kdo ví, jak je to s ním?
Červ stoupá po točitém schodišti;
Procitám do spánku, zvolna se probouzím.

Příroda číhá se záměrem svým
Na nás; Na čerstvý vzduch jdi s lehkostí,
A drahá, uč se, jít za nutkáním.

Stabilizuje mě přetřásat. To vím.
Co odpadá je navždy. V blízkosti.
Procitám do spánku, zvolna se probouzím.
Učím se tím, že jdu za nutkáním.


Vzbouzím se k spaní, šetřím probouzení.
Cítím svůj osud v tom, co nevyděsí.
Mám, za naučnou, cestu z donucení.

Myslíme citem. Co je znát, co není?
Od ucha k uchu v sluchu tančím plesy.
Vzbouzím se k spaní, šetřím probouzení.

Kdo jsi, z mých  blízkých, blíže k zařazení?
Bůh žehnej půdě! Měkce půjdu trsy,
naučnou, budiž, cestou z donucení.

Svit sbírá strom si; kdo má o tom zdání?
Červ po spirále schodů výš se plazí;
Vzbouzím se k spaní, šetřím probouzení.

Příroda širá má co k nabízení
nám dvoum, tak naber čerstvý vzduch, než zdusí,
dál, v kráse, uč se, cestou z donucení.

Vím co mě drží nejpevněji. Chvění.
Odpadnuvší je navždy. Poblíž kdesi.
Vzbouzím se k spaní, šetřím probouzení.
Mám za naučnou, cestu, z donucení.
