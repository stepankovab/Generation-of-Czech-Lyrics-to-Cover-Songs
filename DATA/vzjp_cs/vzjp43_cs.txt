LITANIE ZA ČASU MORU

Adieu, sbohem, blahá zem;
Svět tento nejistý je vjem;
Radovánky tak radné, chtěné;
Smrt má za hračky odhozené;
Své střele neuteče žádný;
Jsa churavý, dej skon mi klidný.
Pane, měj s námi slitování!

Boháči, slyšte co se praví,
Zlato vám nezakoupí zdraví;
I ranhojiče přec cos skolí.
Vše dočasné je, ač to bolí,
Mor kvapem kol jde bídný;
Jsa churavý, dej skon mi klidný.
Pane, měj s námi slitování!

Krása je rozkvět, kvítí,
Jež vrásky pozřou, zhatí;
Vzduch z výšin kácí jasné;
Královny, mladé, krásné;
Prach v Helenin zrak svůdný.
Jsa churavý, dej skon mi klidný.
Pane, měj s námi slitování!

Moci pád v hrob je strmý,
Hektor již červy krmí;
Meč krátký je, na osud,
Zem v brány bere dosud.
„Pojď, pojď!“ hlas zvonů bědný.
Jsa churavý, dej skon mi klidný.
Pane, měj s námi slitování!

Vtip, s chutí lehkovážnou
Hořkou smrt pozná, vážnou;
Pekelný kat se hřeje,
Slyšení nedopřeje,
Uměn hlas není pádný,
Jsa churavý, dej skon mi klidný.
Pane, měj s námi slitování!

Spěj, proto, každý dílem,
Za vítaným to cílem;
Čas na nebi je příští,
Po zemském po jevišti;
Budiž náš vzestup vlídný.
Jsa churavý, dej skon mi klidný.
Pane, měj s námi slitování!
