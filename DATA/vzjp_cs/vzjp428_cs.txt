SNĚHURKA A SEDM TRPASLÍKŮ

Po smrti Sněhurčiny máti
král, její táta, jal se láti:
„To je mi život! Smůla, vcelku!
Zas shánět jinou, za manželku.“
(To není věru arci snadné
když šlechtična jen králi padne.)
Dal do všech listů inzerát
se zněním: „Královnu bych rád.“
Odpovědělo mu deset tisíc,
být vyvolenou každá prosíc,
k čemuž král, šibalsky, dí: „S ženou
každou chci nejdřív na zkušenou.“
Však dostala ho kráska snivá,
Miss Maclahouská, uhrančivá,
co prapodivné věno měla,
v nějž den co den se zahlížela.
Zrcadlo, rámované krásně,
KOUZELNÉ, MLUVÍCÍ K NÍ HLASNĚ,
co ve dne v noci, na dotaz,
dalo vždy správný, trefný vzkaz,
třeba, když člověk dotaz vznes:
„Zrcadlo, co je k jídlu, dnes?“
odpovědělo hbitě, směle:
„Míchaná vejce s rýží. Skvělé.“
Tak den co týden, stále bádá
Králka, znuzená, tupá, žádá:
„Zrcadlo na zdi, pověz, či
nejsem snad ze všech nejhezčí? “
Zrcadla zazníval k ní hlas
„Madam, Vy jste Královna krás,
okouzlující jako žádná,
Královna nevadnoucí, vnadná.“

Po deset let už, sebestředná
Královna absurdně tak jedná,
když náhle, v pamětný to den,
Zrcadlo kouzlí, s pravdou ven:
„Královno, jste na druhém místě,
Sněhurka mňam je, hezčí jistě.“
Královna vypěnila rázem,
řvala: „Tu holku srazím na zem.“
„Podám si ji a stáhnu z kůže!
K sežrání? Sežeru ji, nuže.“
Lovčího pozvala si, čile,
a omyla mu hlavu, „Vole,
tu couru z hradu vytáhni
a někam stranou odtáhni,
poprav ji, vyrvi z hrudi srdce
a přines, ve zbrocené ruce.“
Lovčí jal dívku silou, vynes,
do hvozdu hlubokého unes,
Sněhurka, chudinka, si věří,
volajíc: „Hoň se za svou zvěří.“
Čepel zří v ruce, v paži síla:
„Jsem panna ještě, sněhobílá.“
Tu v Lovčím svědomí se hnulo
a srdce se mu rozkmitalo.
Zavelel, „Nohy na ramena.“
Obrazně ovšem. Zdrhla jen a
později Lovčí cestou z lesa
šel k řezníkovi pro kus masa,
kde zakoupil si řezy krycí,
volečka srdce a kus pleci.
„Výsosti! Královno,“ dí, (tají),
„Ta holka už je pryč a v háji.
Na důkaz, jenž co tvrdím stvrdí,
nesu Vám srdce z její hrudi.“
Královna zavolala, „Sláva,
trpěla dlouho?! Dobrá zpráva.“
Potom (a to je na zvracení)
hned na srdce si zuby cení
Královna (vařené jen, notně,
páč srdce žvýkat jde jen špatně)

To tedy odehrávalo se
zatímco Sněhurka, kde? V lese?
Nasnadě, díky svému vzhledu
vzala to stopem v rychlém sledu
do města, kde za stravu, jisto,
přijala hospodyňky místo
u sedmi prcků takých, potíž
když vejpůl sáh – byl výškou, totiž.
Bývalí žokejové, malí
(sedmero trpajzlíků zvící)
zlozvyku děsu holdovali
v tom, že své jmění celé, zdroje
sázeli, vždycky prohrávaje.
(Bez žádné na vítěze sázky
nejedli. Krátili si pásky).
Než Sněhurce pak svitlo: „Kluci,
nechte to na mě. Mám to, kruci,
báječný nápad, bude hej,
než jsem zpět, nikdo nesázej.“
Ten večer, po soumraku zcela,
Sněhurka opět stopem jela
a za tmy inkoustové, zdárně
proklouzla hradním strážcům v bráně.
Král právě sčítal co má v truhle
měšce a hrudky zlata
Královna zase byla tuhle
tu a tam, natotata
Pážata, lokajové spali
a tak ji ani neviděli
když po špičkách přes sál šla, znalá,
pro ZRCADLO. Jej se zdi sňala.

Jak přinesla zrcadlo domů
pak Prófovi (jak říkali mu)
řekla, ať vznese k němu přání:
„Ptej se,“ dí: „Šťastné dozvídání.“
On na to: „Zrcadlo, teď vážně,
jsme na dně, prosím tedy snažně,
který kůň bude první v cíli,
v Ascotu dostihové míli?“
Zrcadlo zaševelilo si:
„Vítězný jméno Jmelí nosí.“
Trpaslíci se rozjásali.
Sněhurce pusy v trsech dali,
pak odběhli si, schrastit jmění,
na úspěch Jmelí vysazeni.
Co neprodali, zastavili,
hodinky, auto, dopůjčili,
(Vděk sazbě nízké na úroky
od šéfa Živnobanky žoky)

Pak na Ascot šli sázet křepce,
trefili vítězného hřebce
a pak co den, to výhra, hladká.
Zrcadlo znalo všechno, zkrátka,
až Sněhurka i trpajzlíci
měli své milióny, všici.
Poučka? Hazardu hřích tlumí
pokud se vždycky vyhrát umí.
