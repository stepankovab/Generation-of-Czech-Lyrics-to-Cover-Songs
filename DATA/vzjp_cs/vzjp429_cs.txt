POPELKA

Snad myslíš si, že znáš ten příběh.
Mýlíš se. Někdo s tebou vyběh.
Ten podvrh, co znáš nejen Ty
si vymysleli před léty,
celičký něžný, laskavý,
sladký, pro dětské úsměvy.
Začátek sedí, aspoň, sice
té jedné noci veselice,
kam sestry zlé a ošklivé
spěchaly, celé třpytivé,
zatímco Popelku, tu daly
do sklepa, v plísni ponechaly,
kde krysy, z hladu nouzičky,
začly jí žmoulat nožičky.
Vykřikla „Pomóc, já chci ven!“
Kmotřička víla poblíž, jen
to uslyšela, přišla v mžiku
v záblesku modrém: „Pročpak křiku?“
„Pardón“ tu na to Popča, „však
 hádej, je mi tu špatně, tak!“
Pěstičkou buší do stěny,
„Na tancovačku chce se mi!
 V paláci diskotéka duní,
 ostatní šly, já taky!“ funí,
„Žárlím! Chci šaty! A k nim, tož
 z démantů náušnice, brož!
 Střevíčků stříbrem šitých pár!
 Silonky! Vzhůru na kočár!
 Tak vyfintěná, to si piš,
 ulovím Prince, uvidíš!“
Víla jí praví, „Strpení.“
Hůlkou dá mocné znamení,
a v oka-mžiku, k ovaci,
Popča se octla v paláci!
Sestry by málem pukly pak
když Prince vzala na ploužák,
tiskla jej k sobě, sebe k němu,
k hrdinné hrudi, k srdci svému.
Princova mužná kolena
slábla, jen vzdychal, hledě na
půvaby… Tu však půlnoc. „Au!“
„Mám neodkladný termín, čau!“
Princ na to „Kdepak! Nikoliv!“
Za šaty chyt ji, rval jak div,
a Popča křičí „Nech mě, né!“
až ruply ve švech, důsledně.
Jen v prádle pádí po schodišti,
střevíček sklouzne, pryč jí sviští,
však Princ se za ním vrhnul, hbit.
Přitisk jej k srdci, začal snít.
„Dívka co střevíc nazuje,
 je nevěsta má!“ slibuje.
„Zítra hned zrána město projdu
 a neustanu, než ji najdu!“
Pak, trochu nedbale jej dal
na basu piva, odspěchal.
Hned jedna z hnusných sester, smělá,
(ta od puchýřů v ksichtě celá),
ztopila střevíček a hup,
spláchla jej do záchodu, blup.
Na jeho místo klidně dala
svůj levý škrpál, co si zula.
Á, vida, zápletka se rodí,
Popča má smůlu, blahorodí.
Druhý den Princ do města spěchal,
pražádné dveře nevynechal.
Napětí stupňuje se, kdopak
je majitelkou boty, copak?
Bota tak dlouhá, rozlehlá ti.
(Normální noha se v ní ztratí).
Tak trochu zaváněla divně.
(Tam potinoha byla zjevně).
Tisíce zkusily už šanci,
však promarnily audienci.
Ošklivky jsou teď na řadě.
První. Hle, úspěch nasnadě.
Princ ječí, „Ne!“ však ona na to
„Pasuje! K sňatku máš mě, zlato!“
Princ zbledl v tváři náramně.
Zamumlal „Na vzduch, pusťte mně.“
„Kampak tak rychle, ouhaha!
 vždyť drží tě tu přísaha!“
„O hlavu zkrátit!“ Princ jen křik.
Usekli jí hned, šmiky šmik.
Prince nabral dechu, prones vtip,
„Hned jí to sluší o dost líp.“
Pak druhá sestra míří vpřed
a křičí „Těď já, sem s tím, hned!“
„Tumáš!“ tu Princ jí odvětil,
hned mečem svým ji posvětil  —
a hlava letí na zem, divá,
zakutálí se trochu, kývá.
Popelka poblíž v kychyni
brambory loupá, pod síní,
a žuchy slyší, na podlaze.
Přijde se podívat, a ptá se
„Co je to za hluk?“ Popelka.
„Odprejskni“ Princ jen zaštěká.
Popča je zdrcena, jen praví
pro sebe: Můj Princ! Sráží hlavy!
Jak za muže bych vzít si chtěla
toho, kdo tohle pro špás dělá?
Princ na to „Co ta plundra chce?“
„O hlavu zkrátit! Hned a zde!“
V tu chvíli, světlem obestřena,
Kmotra se objeví, a změna,
hůlkou jen mává, divý rej!
„Popčo!“ k ní „honem přej si, přej!
 Cokoliv budeš chtít se stane,
 i třeba věci nevídané!“
Popča k ní, „Hodná kmotřičko,
 dám si už pozor, maličko.
 Dost princů, peněz pro radost,
 sladkého snění už mám dost.
 Solidní chlapík na můj vkus
 je vzácný jako šafrán. Zkus…
Hned nato holka, hůlky ťuk,
je vdaná, manžel jako buk.
Živí se tím, že marmeládu
vyrábí, má jich doma řadu.
A samý smích a žádný žal,
a žili šťastně, navždy dál.
