O TŘECH PRASÁTKÁCH

Mé nejmilejší zviřátko
ze všech zvířat je prasátko.
Prase je šlechta. Neméně
bystré je, slušné. Nicméně,
výjimka stvrdí pravidlo.
Občas mám prase za trdlo.
Co jiného si myslet, když
jdu lesem, žasnu, to si piš,
před sebou, to snad zdá se mi
prasečí domek ZE SLÁMY.
Vlk, když to viděl ze křoví,
mlask „Cítím řízek vepřový.
Otevři, pusť mě dál prasátko!“
„Nepustím, ani chlup drobátko!“
„Tak fouknu, a sfouknu dům zakrátko!“
Prasátko kleká na kolena,
Vlk sfouk to, z domu kupka sena,
řve „Šunka, škvarky, slanina!
Šťastný den vlčí začíná!“
Bez cavyků šel na tu věc,
ocásek nechal nakonec.
Dál pak se toulal, zpomaleně,
a vida, vida, stěna k stěně,
další to domek čuníků
a tentokrát je Z KLACÍKŮ!
„Otevři, pusť mě dál prasátko!“
„Nepustím, ani chlup drobátko!“
„Tak fouknu, a sfouknu dům zakrátko!“
Vlk řekl, „Tak, teď sleduj mě!“
Zadul, a zadul náramně.
Prase naň kvičí v klacků kleci:
„Vlku vždyť jedls dnes už pleci,
nějak se dohodněme přeci.“
Vlk na to „Raděj lahůdku!“
a brzy měl ho v žaludku.
„Vepřové dvojmo!“ Vlk si hoví,
„však hlad mám dál, přec, náznakový!
 Kulaté bříško mám už, sice,
 rád ale cpu se ještě více.“
Tak po špičkách, jak myš se plíží
až k třetímu se domku blíží,
co skrývá uvnitř, nedivme se,
Prasátko, co se strachy třese.
„Mě nedostaneš!“ Prase kvičí.
„Sfouknu to taky!“ Vlk naň syčí.
„To leda“ Prase, „kdybys dechu
měl víc než zdáš se mít v tom měchu.“
Vlk foukal, foukal, dmul se, dmul,
však dům stál, aniž by se hnul.
„Když povětří mu nevadí,“
řek Vlk, „mám jiné nářadí.
Za noci přijdu s dynamitem
a bude konec s tím tvým krytem!“
Čuník naň: „Kdo je tady svině!“
a k telefonu spěchal činně,
co nejrychleji volá Prase
Karkulky číslo, která ptá se:
„Haló, kdo volá? Kdože? Kdo?
 Ach to ty. Jak je, Prasátko?“
Prasátko: „Pomóc, rudá slečno!
 Pomozte! Šlo by? Bude vděčno!“
„Zajisté,“ slečna na ty řeči.
„O co jde…?“ „Vlk!“ Prasátko ječí.
„Že Vlka zkrotíte to znám,
jednoho za dveřmi tu mám!“
„Prasátko milé“, řekla, „jistě,
 to je věc pro mě. Na svém místě
 počkej, teď vlasy chci si mýt,
 až usuším je, přijdu, klid.“

Zakrátko oním hustým lesem
Karkulka, slečna, rázuje sem.
Vlk stál tam, lítě plál mu zrak,
jak z majonézy, žlutě, tak.
Ostrý chrup, obnažené dásně,
z čelistí slinty tekly hnusně.
Karkulka mrkne. Znáte holku,
z kalhotek tasí, bez okolků,
zamíří, smrtící to střela,
minout by ani neuměla.
Prasátko skrze okno jásá,
„Moc dobrá trefa slečno, krása!“
Ach, Prasátko nemáš důvěřovat
slečnám co vědí jak se chovat
jsouc ze smetánky společnosti.
Má vlčí kožichy už dva, snad dosti,
však spolucestující více
ocení KUFŘÍK Z VEPŘOVICE.
