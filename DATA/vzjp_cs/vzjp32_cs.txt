66

Vysílen tím, volám po klidu smrti,
vidět jak záslužný je chudákem,
tu jak se nese vyšňořené Smetí,
tu od vyznání ústup nátlakem,
tu zlaté ceny trapné udělení,
tu dívčích ctností hrubé pasení,
tu vrcholného nectné pokálení,
tu podrazené síly skosení,
tu jak je múza mocí umlčena,
tu bloud (jak doktor) kibicuje um,
tu prostá pravda prostinkou je zvaná,
tu dobro v poutech slouží vůdčím zlům.
    Tím vysílen, od toho chci mít klid;
    však k smrti nechci lásku opustit.

Zmožen tím vším, zvu smrt ať pokoj dá mi,  —
Neboť hle, žebráka zrození pod pás rána,
pak Nuzná potřeba v radosti omezena,
pak víře nejčistší štěstena nedopřána,
pak mylně, ostudně, ctihodnost pozlacená,
pak cudnost panenská na šlapání vyhnána,
pak ryzí výtečnost neprávem poškozená,
pak síla kulhavým zvikláním obelhána,
pak umu jazyk je svázaný mocí hluchou,
pak Trouba ( Doktorem) zručnosti dílo boří,
pak Pravda prostinká nařknuta Prostoduchou,
pak dobro spoutané, Vůdčímu zlu se koří:
    Zmožen tím vším, chce se mi odsud
spěchat,
    však zemřít, lásku mou znamená samou
nechat.

Route 66
Mám toho dost. Vadí mi přímo k smrti
Jak na svět žebrák další přichází,
a Nouze malá veselím se vrtí,
a Víra mlčí stranou ve mlází,
a Pocty, komu vůbec nepřísluší,
a Ctnost vystavují nám, na osah,
a Vzornost mylně zkrášlují psí uši,
a Síla, zvrtlá, spí na nosítkách,
a Múza v podhradí, zcenzurovaná,
a Hloupost (s titulem) překonává,
a Pravda v Prostotu je přezdívaná,
a Dobro v okovech Zlo vyznává:
    Mám toho dost, tak pryč už, vem to ďas,
    Jen ne nechat tu Lásku na pospas.
