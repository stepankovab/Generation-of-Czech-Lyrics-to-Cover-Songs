STRUGNELŮV SONET

Nejenom mramor, plastikové cetky
z kornflejků krabic přežijí mé sloky.
Nezvěčním, lásko, tebe — naše pletky
zamknou si v trezor netečnosti roky.
Až Thatcherová v bronzu bude slitá
a straničení její najde stranu
v předmaturitní učebnici, kdy ta
doba od historiků sklidí ránu,
až cestovky vesmírem budou vábit,
vzletounů bezhlesných až bude dosti,
a Tulse Hill bude v kurzu, snoby nabit,
a Horní Norwood v metra dostupnosti,
po kráse Tvé, mém jménu, pes neštěkne  —
lásky až až, leč verše nejsou pěkné.
