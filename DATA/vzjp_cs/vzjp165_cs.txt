LOTOSOJEDI

„VYDRŽTE!“ povzbudil, a k souši ruku vztáh,
„Hřbet vlna vzpíná výš a k břehu hnán je val.“
A po-poledni — oné země přešli práh,
kde odpolední klid vždy panoval.
Pobřeží jako v mdlobách ovíval
vánek, co dýchal jako by si zdřím.
Úplněk mdlý tam nad údolím stál;
a potok, tenký jako zavěšený dým
z útesu padal, tempem zdráhavým.

Potoků zem! Tu, z dýmu pramenů
po kapkách tenký závoj spouštěla,
tam, v třasu světla zlomu kamenů
až v spavou clonu pěnu tříštila.
Řeka co vinula se, blýštila
sem z vnitrozemí; v dáli vrcholy
třech hor jež tíha sněhů tišila,
v nádechu nachu; bory šplhaly,
orosené, nad háje z údolí.

Kouzelný západ slunce otálel
dlouho pak; kdo hléd skrze rokliny
ve vnitrozemí zlatožluté zřel
palmovím lemované doliny,
šáchoru, listů jemných, lučiny;
tu zem, kde nic se nikdy nemění!
však scházeli se k lodi z krajiny,
snědí, leč bledí proti rumění,
Lotosojedi, v očích mámení.
…
