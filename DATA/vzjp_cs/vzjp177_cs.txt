SLEPCI A SLON

Šest hindustánských mudrců
urputných v úsilí,
šlo podívat se na Slona
(byť zraku pozbyli)
aby tak obrazotvorně
chápání nabyli.

První ke slonu přistoupil
náhodou postranně,
dojem přenesl mohutný
ve výkřik, oddaně:
„Chvála mi, Slon se podobá
stěně či zábraně!“

Druhý si sáhl na kel pak,
„Hola!“děl, „Co to tu,
toť ostří hladce zoblené?
Jistě si poklepu,
úžasný vskutku tvor je Slon,
podobný oštěpu!“

Třetí se k tvoru přiblížil
tápaje rukou všad,
na chobot kroutivý si sáh’
hned ruku stáhnul vzad:
„Zřejmé je“ pravil „Slon že je
jakýsi plaz, či had!“

Čtvrtý se napřáh dychtivě
koleno trefil jen.
„Přírody dílo obdivné
to bude, s pravdou ven,“
povídá: „Jasné zcela je,
že Slon je strom či kmen!“

Pátý na boltec natrefil
a pravil, volaje,
„Vida, i slepec naprostý
pozná, co pravda je.
Úžasný vějíř je ten Slon
ovívá, dmychaje!“

Šestý zachmátal kolkolem,
zapojil pak svůj hlas,
uchopil ocas houpavý,
a měl to za důkaz:
„Vidím,“ povídá, „že ten Slon
vypadá na provaz!“

Tak hindustánští mudrci
přeli se ve stylu.
Každý si na svém potrval,
stavěl si mohylu.
Pravdu měl každý, částečnou,
všichni na omylu!

Poslání:
Tak ve při teologové
jsou poznamenáni,
neznalí, poznat nechtějí
těch druhých vnímání.
Káží si po svém, o Slonu,
jenž není k vídání!
