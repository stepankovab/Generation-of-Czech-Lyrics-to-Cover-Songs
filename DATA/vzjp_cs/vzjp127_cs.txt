TEMNOTA

Já měl jsem sen, co nebyl jenom snem.
Vyhaslo jasné slunce, soumrak hvězd,
bloudících v útlum, věčným prostorem,
bez paprsků a směru, zmrzlá zem
kymácela se slepě v bezlunní;
sem, odsud, sem, – zas ráno, ne však den,
lidé nedbali vášní, v mrazení
z předtuchy osamění; v srdcích všech
chlad sobeckých, za světlo, z modliteb:
u strážných ohňů žili – trůny proň,
paláce vládců, králů – chýše též,
veškerá útočiště, obydlí
popelem lehly vatrám; zkázou měst,
lidé se hřáli v žáru domovů
jen aby mohli zas si hledět v tvář;
šťastní pak ti, v okruzích sopečných
kráterů sídlem, za svou horskou louč:
svět byl pln hrůzy v planém doufání;
zažehli hvozdy – každou hodinu
k zániku slábly – kmeny praskaly,
dohasly s třeskem – a pak černo jen.
Na tváře výraz vrhal bědný svit
nezemským nádechem, když tu a tam
zbloudilý záblesk padl; lehali
kryli si oči, štkali; jiní spíš
v zaťatých pěstích brady, na rtech škleb;
zas jiní komíhali, přikrmit
své pohřební jen tryzny palivem,
zrak, divý neklid, pátral v nebi mdlob,
v rouchu přes máry světa; nežli zas
s rouháním klesly oči dolů v prach,
skřípali zuby, vyli; ptačí skřek
zděšený třepot pádů na zem zpět,
pak tlukot marných křídel; divá zvěř
chvěla se, krotká, plížila se blíž,
a zmije svíjely se v zástupech,
syčící bezmoc – zbity k pozření.
Válečný svár, jenž byl vším pominut,
se zase sytil: jídlo zaplatit
šlo pouze krví, každý zvlášť dbal jíst
hltaje v šeru: žádná vzájemnost;
celá zem jedné mysli – na svou smrt
potupnou, neodkladnou; k tomu bol
útrob, jež hladomor jen užíral –
a mužů skon, koster, bez rovů těl;
vychrtlí vychrtlejší hlodali,
psi lační dávit pány, jeden jen
který u nebožtíka držel stráž,
odháněl dravce, muže vyhladlé,
než hlad je dostal, kol něj zhrouceni,
čelisti vpadlé; stravy nedbaje
jen stále sténal, srdceryvně vyl,
až z bědy skuče, ruku olíznul
co víc jej nepohladí – pošel sám.
Dav postupně byl hladem vyhlazen;
jen dva z velkého města přeživší,
a nepřátelé k tomu: našli se
kde doutnal oltář, hasly oharky
z pobožných věcí násyp vršen zbyl
v bezbožném dění; hrabali se v něm,
kostnatých hnátů škrabot stíhal třes,
když vetchý popel, slaboučký už dech
rozdmychal v trochu živý plamínek,
ohni jen výsměch; poté zdvihli zrak,
v očích, v nichž zase svitlo, vidouce
druhého rysy – děsu výkřik, smrt –
tak dala oboum hrůza vzájemná,
nebylo poznat tváře kterou hlad
tak poznamenal Ďáblem. Vniveč svět,
početných, mocných, všeho jedna změť,
bez času, květin, stromů, lidí, zmar –
jen smrti hrouda – v chaos ztvrdlý jíl.
Tok řek a jezer, moří zastaven,
nic z jejich tichých hlubin za záblesk;
dál tlely prázdné lodi na moři,
až bortily se stěžně: každý pád
do spánku nad hlubinou, bez dmutí –
klid mrtvých vln; pohřben již příval vod,
těm, dřív, tak vůdčí luna skonala;
zplihlé větry zadusil ztuchlý vzduch,
 po mracích nic; Temnota nestála
o jejich služby – sama vesmírem.
