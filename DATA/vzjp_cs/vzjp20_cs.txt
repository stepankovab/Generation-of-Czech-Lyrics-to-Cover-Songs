TIŠE MILUJÍCÍ

VÁŠNĚ jsou jako povodně a proudy:
Mělké si mručí, hlubší mlčí zas;
Když vztahy, city vedou řeči, soudy,
jen ze dna mělčin proudí jejich hlas.
Bohatství slovní, zřejmě slovy značí
chudobu v tom, co k milování stačí.

Nekřivdi, sladká paní srdce mého,
meritu vášně ryzí,
soudíc, že chybí bolest v srdci jeho,
kdo soucit nevybízí;

Věz, pokud apel nevznáším bych dobyl
tvé krásy vzácný skvost,
ne, lásky nedostatek že by tu byl,
spíš vládne povinnost.

Neb, věda, že jsem jen kdo slouží
světici dokonalé,
již každý chce, leč nezaslouží
si její přízně stále,

spíš bez úlevy strádám dál
než troufale cos sdělit;
Kde hrdost nabádá nést žal,
stesk pochybuje scelit.

Tak, přání příliš troufalá,
milence z masa, kostí,
jež soudnost pobít nedala,
rozvážnost skrytím jistí.

Leč, rozvážnost když nárok vzdá
na přání, která hoří,
snad rozvážnost tvá rozezná,
že se jí ticho dvoří.

Bezhlesnost v lásce značí strast
nad slova, beze frází:
A žebrák, němý, láká as
dvojnásob soucit cizí.

Nekřivdi, srdci nejdražší,
má skrytá lásko, ryzí:
Žal skrytý je žal nejhlubší,
co soucit nevybízí.
