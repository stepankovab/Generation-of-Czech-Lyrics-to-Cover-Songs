SÁM JENOM V DIVOČIN DÁLI…

Sám jenom v divočin dáli po pohořích lovím,
Toulám se oslněn jak vlastní lehkost mě těší,
V podvečer vybírám bezpečné k noclehu místo,
Zažíhám oheň a skolenou zvěřinu peču,
Usínám na haldě listí a po boku psa mám a pušku.

Yankeeská jola je nadmuta plachtami, protíná jisrknou pěnu,

Zrak můj tkví na souši, shýbám se přes příď či z paluby radostně křičím.

Rybáři škeblaři vstávali časně a vzali mě s sebou,
Vsul jsem si kalhoty do bot a vydal se vychutnat chvíle;
To byl den panečku okolo kotlíku z moře.

Viděl jsem zásnuby trappera venku na dalekém západě, nevěsta rudoška byla,
Její pak otec a družina seděli na zemi na nohou skřížených bezhlesně bafali dýmky, v mokasinách zato těžké a široké houně jim splývaly s ramen,
Na břehu hověl si trapper, měl na sobě nejlepší kožené svršky, luxusní vousy i kadeře kryly mu šíji když nevěstu za ruku držel,
Ta měla výrazné řasy a odkrytou hlavu, a rovné vlasy pak hrubě jí přes ladné paže a stehna až ku nožkám vlály.

Otrok na útěku pak k mému srubu až dorazil zastavil před ním,
Slyšel jsem jak jeho pohyby lámaly klestí na hromadě dříví,
Ven skrze půldílné závěsy dveří od kuchyně zřel jej jak znaven se klátil,
Vyšel jsem k němu kde usedl na kládu zaved jej dovnitř a zklidnil,
Přines’ mu vodu a naplnil káď umýt zpocené tělo i zbrocené nohy,
A ustlal mu v světnici skrz moji dostupnou, dal čisté byť nuzné šaty,
A dobře si vybavím jak koulel očima i jak byl zaskočen nesvůj,
A dál si vzpomínám jak jsem mu ošetřil otoky kotníků, šíje;
Týden byl u mě než na cestu na sever vyrazil zotaven dosti,
Ke stolu se mnou jsem zval jej, svou flintu jsem zanechal opřenou v koutě.
