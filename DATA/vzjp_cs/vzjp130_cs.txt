OZYMANDIAS

Muž vyprávěl, zpět z krajin antických,
jak obrovité nohy, kamenné
stály tam v písku, samy, vedle nich
tvář prasklá, na rtech vrásky úšklebné,
a nadřazenost v očích vychladlých
svědčí, jak sochař vášně zachytil,
razil do hmoty mrtvé, zlehčoval,
srdečně posměch v opis navždy vryl.
A na podstavci slova, poselství:
„Ozymandias zovu, králů král:
Vizte mé dílo Mocní, v zoufalství!“
Nezbylo nic krom ostatků: kde stál,
    kol obřích trosek pustin prostranství,
    písečné pláně líně táhnou v dál.

Cestovatel, ze země antické,
sounoží kolosální stát tam zřel
v písku, kol trosky tváře nadlidské,
jíž na rtech úškleb panovačný pěl
o kamenosochaři epickém,
který tak dobře vášně přečet, chyt
a vtisk, do mrtvé hmoty city dal,
klam rukou lehčil, celým srdcem syt.
Na podstavci tam písmena se pnou:
„Ozymandias zovu, králů král:
vy Mocní zoufejte před Slávou mou!“
Škoda slov: kol obří rozvaliny
jen dílo zkázy vládne pustinou,
rovný písek, nikde ani stíny.

(Na podstavci se tento nápis pne:
„Ozymandias zovu, králů král:
hle, Mocní zoufejte před Výsostí!“
Jen ostatky: okolo trosek spoušť
obrovská, pusté písky věčnosti,
samota, rovnost, nekonečná poušť.)

Poutníka potkal jsem z antické země:
prý obří kamenné nohy, bez těla,
na poušti stojí. A opodál zřejmě
svalená, rozbitá tvář se mračila
vrásčitě, křivě, jízlivě, studeně,
na důkaz sochař že vášně čet, chytil
jak živé do hmoty vtisknout, že znal.
V rukou měl posměšek a srdce sytil.
Podstavec, na kterém vytesal kdysi:
„Ozymandias jsem já, králů král:
Hleď na mé dílo, ať Mocní se děsí!“
Prázdno však v okolí: kol rozvaliny
obrovských trosek, jen pustiny rysy,
samota do dáli, pláň, písek líný.
