



DIVOKÝ KOSATEC

Na konci mého trápení
byly dveře.

Vyslechni mne: čemu říkáte smrt,
na to si vzpomínám.

Zvuky nad hlavou, rozkývané větve borovic.
Potom už nic. Slabé slunce
se chvělo nad suchou zemí.

Je strašlivé přežít
jako vědomí
pohřbené v tmavé půdě.

Pak to pominulo: to, z čeho máš strach, být
duší a nemoci

mluvit, náhle skončilo; strnulá země
se mírně prohnula. A domnělí
ptáci se míhali v nízkých keřích.

Ty, kdo si nevzpomínáš na

cestu z onoho světa,

poslyš, mohla jsem znovu mluvit: cokoli

se vrací z kraje zapomnění, vrací se,

aby nalezlo hlas:

Z nitra mého života vytryskl
ohromný pramen, temně modré
stíny na blankytné mořské vodě.

JITŘNÍ HODINKA

Svítí slunce; u dopisní schránky listy
rozdvojené břízy, zřasené, plisované jako ploutve.

Pod nimi duté stonky bílých narcisů,
triandrus, cantatrice; tmavé
listy planých violek. Noah říká,
že lidé v depresi jaro nenávidí, tu nerovnováhu
mezi vnitřním a vnějším světem. Já představuji
jiný případ - v depresi, to ano, ale v jistém smyslu vášnivě
spjatá s tím živým stromem, mé tělo
schoulené v rozštěpeném kmeni, takřka pokojně,
za večerního deště
takřka schopné cítit

mízu, jak pění a kypí: Noah říká, že v tomhle se
lidé v depresi mýlí. Ztotožní se
se stromem, zatímco spokojená duše
bloumá zahradou jako padající list, figura pro
část, ne celek.

JITŘNÍ HODINKA

Nedostižný otče, když jsi nás poprvé

vykázal z nebe, vyrobil jsi

repliku, místo tak trochu

jiné než nebe, abys nám dal

na pamětnou: jinak ale

totožné - krása na obou stranách, krása, jež

nepřipouští jinou možnost - Jen jsme

netušili, co je tím ponaučením. Osaměli jsme,

navzájem jsme se vyčerpali. Nastala léta

temnoty; střídali jsme se

v obdělávání zahrady, první slzy

nám zalily oči, zatímco země se

zahalila do okvětních plátků

temně červených či barvy těla -

A nemysleli jsme na tebe,

jehož jsme se učili ctít.

Jen jsme vytušili, že není lidskou podstatou milovat
pouze to, co lásku vrací.

TRILLIUM

Probudila jsem se v lese. Tma
působila přirozeně, nebe skrz borové větve
hustě poseté světly.

Neznala jsem nic; nemohla jsem než vidět.

A jak jsem se dívala, všechna světla nebes
pohasla a slila se v jedno, oheň
žhnoucí skrz chladné jedle.

Pak už dále nešlo

upírat pohled do nebes a neumřít.

Jsou někde duše, jež potřebují mít
nablízku smrt, jako já vyžaduji ochranu?
Budu-li mluvit dost dlouho, snad
zodpovím tu otázku, uvidím to,
co vidí ony, žebřík
pnoucí se mezi jedlemi, to, co
je volá, aby směnily své životy -

Považ, čemu už rozumím.

Probudila jsem se v lese a nevěděla nic;
ještě před chvilkou jsem netušila, že můj hlas,
bude-li mi dán,

se tak naplní žalem, mé věty budou
jako vzlyky, svázané jeden s druhým.

Ani jsem netušila, že to je žal, co cítím,
dokud nepřišlo to slovo, dokud jsem necítila,
jak ze mne prýští déšť.

HLUCHAVKA

Tak žiješ, když máš chladné srdce.

Jako já: v stínech se vinu po studené skále
pod obrovskými javory.

Slunce se mě sotva dotkne.

Někdy je spatřím brzy na jaře za rozbřesku ve velké dálce.
Potom zaroste listy a zmizí docela. Cítím jeho
záblesky skrz listy, náhodné,

jako když někdo kovovou lžičkou cinkne o okraj sklenice.

Ne všechny živé věci vyžadují
světlo ve stejné míře. Některé z nás si
vytváří vlastní světlo: stříbrný list
jako pěšinku, již nikdo nepoužívá, mělké
jezírko stříbra v temnotě pod obrovskými javory.

Ale ty už tohle víš.

Ty i ti ostatní, kteří si myslí,
že žijí pro pravdu, a tedy milují
vše, co je chladné.

SNĚŽENKY

Zdalipak víš, čím bývala jsem, jaký byl můj život? Víš,
co je zoufání; potom jistě
zima pro tebe něco znamená.

Nevěřila jsem, že přečkám

dusivou tíhu hlíny. Nevěřila jsem,

že znovu procitnu, ucítím

své tělo ve vlhké hlíně

znovu schopné odezvy, rozpomenu se

po tak dlouhém čase, jak se znovu rozvinout

v chladném světle

na počátku jara -

mám strach, to ano, ale znovu mezi vámi
volám ano, v obavách i radosti,

v syrových závanech nového světa.

JASNÉ RÁNO

Sleduji vás již dost dlouho,

mohu k vám promlouvat, jak se mi zlíbí -

Podřídil jsem se vašim přáním, trpělivě dbám
věcí, jež jsou vám milé, promlouvám

pouze skrze figury,
v drobnostech země, což máte raději,

skrze úponky
modrého plaménku, světlo

podvečera -
nikdy byste nepřijali

hlas jako ten můj, lhostejný
k předmětům, jež chvatně jmenujete,

vaše ústa,

drobné kroužky bázně -
A celou tu dobu

jsem trpěl vaši omezenost, v domnění,

že ji sami dříve či později zavrhnete,
v domnění, že hmota nemůže navěky poutat váš pohled -

jako hradba plaménku, jenž maluje
modré květy na okno verandy -

Už se nemohu dále
omezovat na pouhé obrazy,

protože myslíte, že máte právo
pochybovat o tom, co říkám:

rozhodl jsem se tedy vnést
vám do všeho jasno.

JARNÍ SNÍH

Pohleď na noční nebe:
mám dvojí já, dvě různé síly.

Jsem s tebou tady u okna,

čekám, co uděláš. Včera

měsíc vystoupal nad vlhkou zem dolní zahrady.

Nyní zem jiskří jako měsíc,

jako mrtvá hmota ve skořápce světla.

Teď můžeš zavřít oči.

Slyšel jsem tvůj křik, i křik před tím tvým,
i žádost, která se za ním skrývala.

Předvedl jsem ti, po čem toužíš:
ne víru, ale podřízení se
moci, jež spoléhá na násilí.

KONEC ZIMY

Do tichého kraje zaznělo volání ptáka,
jenž procitnul v samotě černých větví.

Chtěli jste se narodit; a já vám to dovolil.

Což kdy můj žal zkřížil
cestu vašim libostem?

Střemhlav vrháte se
naráz do temnoty i světla,
dychtíte po dojmech,

jako byste byli něčím novým, jež se
touží vyjádřit

tak brilantně, tak jiskrně,

a nepomyslíte,

že by vás to mohlo něco stát,

nepřipadne vám, že zvuk mého hlasu není nutně

součástí vás samých -

neuslyšíte jej na onom světě,
již ne tak jasně,

ať ve volání ptáka či lidském křiku,

již ne ten jasný zvuk, jen
vytrvalou ozvěnu

v každém zvuku, jenž říká sbohem, sbohem -

tu jedinou táhlou nit,
jež nás poutá k sobě.

JITŘNÍ HODINKA

Odpusť, říkám-li, že tě miluji: mocným se

vždycky lže, neboť slabé odjakživa

žene strach. Nemohu milovat,

co neumím obsáhnout, a ty neprozradíš

vcelku nic: podobáš se snad keři hlohu,

vždy tatáž věc na témže místě,

či jsi spíš jako nestálý náprstník, co jednou vyžene

růžový klásek na stráni za chudobkami

a rok nato vyrazí nachový v záhoně růží? Jistě vidíš,

jak bezcenné je pro nás tohle ticho, jen posiluje víru,

že jsi bezpochyby vším, jsi náprstník i hloh,

křehká růže i odolná chudobka - nakonec stejně řekneme,

že není možné, abys existoval. Je snad tohle

tvůj záměr, je tohle příčina

onoho ticha po ránu, když

cvrčci ještě nezačali třít křídly a kočky

na dvoře se ještě nezačaly prát?

JITŘNÍ HODINKA

Vím, jsi jako ty břízy:

nesmím s tebou mluvit

důvěrně. Mnoho

se mezi námi událo. Nebo to

snad bylo vždy jenom

jednostranné? Je to

má vina, má vina, to já jsem tě žádala,

abys byl člověkem - ač nemám víc potřeb

než ostatní lidé. Ale ten nedostatek

jakéhokoli citu, i nejmenšího

zájmu o mne - mohla bych zrovna tak

promlouvat k břízám

jako v předešlém životě: ať

učiní to nejhorší, ať

mne pohřbí s romantiky

a jejich špičaté žluté listy ať

opadají a přikryjí mne.

LADOŇKA

Ne já, hlupáku, ne já sama, ale my, my - vlny

oblohy modré jak

odsudek nebes: proč

tolik střežíš svůj hlas,

když být jen jedna věc

je bezmála jak nebýt nic?

Proč zvedáš hlavu? Abys uslyšel

ozvěnu podobnou hlasu

boha? Všichni jste nám lhostejní,

osamělí stojíte nad námi a chystáte

své pošetilé životy: jdete,

kam vás pošlou, jako všechno na světě,

kam vás vítr zaseje,

ten či onen navěky shlížíte

k zemi, vidíte jakési zrcadlení

vody a co slyšíte? Vlny

a nad vlnami, zpěv ptáků.

USTUPUJÍCÍ VÍTR

Když jsem vás stvořil, miloval jsem vás.

Teď je mi vás líto.

Dal jsem vám vše, co potřebujete:
postel země, přikrývku modrého vzduchu -

Čím víc se od vás vzdaluji,
tím jasněji vás vidím.

Vaše duše už by teď měly být nesmírné,

ne jaké jsou,

malé povídavé věci -

Dal jsem vám všechny dary,
modř jarního rána,
čas, se kterým neumíte naložit -
chtěli jste víc, ten jeden dar
vyhrazený pro jiné stvoření.

Ať jste doufali v cokoli,
neocitnete se v zahradě
mezi rašícími rostlinami.

Vaše životy nejsou kruhové jako ty jejich:

vaše životy jsou letem ptáka,
jenž začíná a končí v tichu -
jenž začíná a končí, tvarem opisuje
tenhle oblouk od bílé břízy
k jabloni.

ZAHRADA

Už bych to nesvedla,
jen stěží snesu ten pohled -

v zahradě, za mrholení

mladý pár sází

řádek hrachu, jako by to

nikdy předtím nikdo nedělal,

jako by těm obtížným úkolům dosud

nikdo necelil a nepřekonal je -

Sebe vidět nemohou,
v čerstvé hlíně, začínají
bez vyhlídek,

kopce za nimi bledě zelené, pokryté květy -

Ona chce přestat;
on se chce dobrat konce,
vytrvat v té práci -

Pohleď, jak se dotkla jeho tváře,
touží po smíru a její prsty jsou
chladné od jarního deště;
v křehké trávě nachový krokus v rozpuku -

i zde, i na počátku lásky,

její dlaň vzdalující se od jeho obličeje

jako by se loučila,

a oba si myslí,

že mohou přehlédnout

tento žal.

HLOH

Bok po boku, ne

ruku v ruce: pozoruji, jak se

procházíte letní zahradou - ti, co se

hýbat nemohou,

se učí dívat; nemusím

vás stíhat po celé

zahradě; lidé nechávají

známky citů

na každém kroku, květy

roztroušené po pěšině, celé

bílé a zlaté, některé

lehce zvířené

ve večerním větru: nemusím

vás sledovat tam, kde jste teď,

do nitra jedovatého pole, abych poznal

příčinu vašeho úprku, lidskou

vášeň či touhu: jak byste jinak

mohli upustit

vše, co jste nasbírali?

LÁSKA ZA SVITU MĚSÍCE

Stane se, že muž či žena vnutí své zoufání

druhému, říká se tomu

odhalit srdce anebo odhalit duši -

což v tu chvíli znamená, že duši získali -

venku je letní večer, celý svět

odvržený na měsíc: shluky stříbrných obrysů,

snad budovy či stromy, úzká zahrada,

kde se skrývá kočka a koulí se v prachu na zádech,

snad růže, krásnoočko a zlatá klenba chrámu ve tmě

proměněná ve slitinu měsíčního světla, tvar

bez detailů, mýtus, archetyp, duše

naplněná ohněm, jenž je vlastně světlem měsíce, jen

vychází odjinud a nakrátko

zasvítí do měsíčního svitu: ať z kamene či nikoliv,

měsíc je přece tolik živá věc.

DUBEN

Ničí zoufání se nevyrovná mému -

V této zahradě pro vás není místo,
myslíte-li si takové věci, nabízíte-li
ta únavná vnější znamení; muž, který
soustředěně mýtí celý les,
žena, jež pokulhává a nechce se převléci
či umýt si vlasy.

Věříte snad, že se starám,
zda spolu mluvíte?

Chci však, abyste věděli,
že jsem čekal víc od dvou bytostí
obdařených rozumem: ne-li
starost, jíž zahrnete jeden druhého,
pak alespoň pochopení, že
o žal se dělíte

vy oba, celý váš rod, to abych vás
poznal, tak jako temně modrá
prozradí trs planých ladoněk, bílá pak
lesní violky.

VIOLKY

Protože v našem světě se
vždy ukrývá cosi
drobné a bílé,
drobné a ty tomu říkáš
ryzí, nezoufáme,
jako zoufáš ty, drahý
ztrápený pane; nejsi
o nic víc ztracený,
než jsme my pod
větvemi hlohu, jenž vyvažuje
perly na podnosech: co
tě přivedlo mezi nás, to
abychom tě naučily, že ač
klečíš a naříkáš,
spínáš své velké dlaně,
ve vší své velikosti nevíš
nic o povaze duše,

jež je nesmrtelná: ubohý smutný bože,
snad ani žádnou nemáš,
či jsi nikdy žádnou neztratil.

DIVOKÁ TRÁVA
Některé věci

přicházejí na svět nevítané,
přivolávají zmatek, zmatek -

Když ti tak vadím,
nenamáhej se dát mi
jméno: potřebuješ snad
další urážku
ve svém jazyce, další
způsob, jak dát vše za vinu
jedinému rodu -

oba víme, že
uctíváš-li

jednoho boha, potřebuješ jen
jednoho nepřítele -

Nejsem ten nepřítel.

Jen pouhý trik, jak nevidět,
co se děje

právě na tomhle záhoně,
nepatrný vzorec

prohry. Skoro každý den tu umírá
jedna z tvých vzácných květin
a ty nemáš klid, dokud se
nevrhneš na příčinu, jež je
cokoli, co zbylo, cokoli, co
je náhodou pevnější
než tvá osobní vášeň -

Nebylo souzeno

zůstat navěky na tomto světě.

Ale proč to připouštět, když můžeš dále
dělat to, co vždycky,
truchlit a obviňovat,
vždy obojí naráz.

Nepotřebuji tvou chválu,
abych přežila. Byla jsem zde dřív,
než tys přišla na svět, dřív než jsi
poprvé osázela zahradu.

A budu zde, až zbudou jenom slunce a měsíc
a moře a to širé pole.

Ze mne vzejde to pole.

JIRNICE

Lapená v půdě,
cožpak bys i ty nechtěla
do nebe? Žiji

v zahradě jedné paní. Odpusť, paní;
touha mě připravila o milost. Nejsem,
jakou jsi mne chtěla. Ale
tak jako se zdá, že muži a ženy
touží jeden po druhém, i já toužím
poznat ráj - a v této chvíli
tvůj žal, nahý stonek
pnoucí se k oknu verandy.

A na konci, považ, co? Drobný modrý kvítek
jako hvězda. Jen nikdy
neopustit svět! Což není to snad,
co znamenají tvé slzy?

JITŘNÍ HODINKA

Chceš vědět, jak trávím čas?

Chodím po předzahrádce a dělám,

jako bych plela. Měl bys tušit, že to

není pletí, když na kolenou trhám

trsy jetele z květinových záhonů: ve skutečnosti

hledám kuráž, snad důkaz,

že se mi změní život, ač

to potrvá věčně, prozkoumám

každý trs, zapátrám po symbolickém

lístku; a léto se chýlí ke konci,

listí už mění barvu, nemocné stromy vždy

jako první, umírání se zbarví do

zářivě žluté, zatímco pár tmavých ptáků přednese

svůj poslední part. Chceš vidět mé ruce?

Jsou prázdné tak jako při prvním tónu.

Nebo snad jde právě o to, vždy
pokračovat i bez znamení?

JITŘNÍ HODINKA

Za co máš mé srdce,

že je musíš stále znovu lámat

jak zahradník, co testuje

nový druh? Cvič se

na něčem jiném; jak mám žít

v koloniích, což by ti bylo milé, když na mě uvalíš

karanténu zoufalství a odřízneš mě

od zdravých členů

mého rodu: tohle neuděláš

v zahradě, nevyloučíš

nemocnou růži; necháš ji družně mávat

zamořenými listy

ostatním růžím do tváře a drobné mšice

přebíhat z rostliny na rostlinu, snad abys znovu dokázal,

že jsem to nejnižší z tvých stvoření, jen v patách

bujným mšicím i povadlé růži - Otče,

jenž jsi původcem mé samoty, ztiš

alespoň můj pocit viny; zbav mě

stigmatu odloučení,

nechystáš-li se mě znovu

a navěky uzdravit, neboť jsem bývala

zdravá a nedotčená ve svém pomýleném dětství,

a ne-li snad tehdy, pak pod jemnou tíhou

matčina srdce, a ne-li snad tehdy,

pak ve snu, první

bytost, jež nikdy nezemře.

PÍSEŇ

Chráněný jak srdce,
krvavě rudý

květ divoké růže se začíná

otvírat na nejnižší větvi,

opíraje se o síťoví

obrovského keře:

kvete do temnoty,

jež je srdci věčným

horizontem, zatímco květy

o něco výš už zvadly či uhnily;

a aby překonal

protivenství, pouze

prohloubí svou barvu. John ale

protestuje, myslí,

že kdyby tohle nebyla báseň, ale

skutečná zahrada, pak by se

rudá růže nemusela

podobat ničemu, ani

jiné květině ani

stinnému srdci, prostě by

těsně nad zemí tepala

zpola kaštanová, zpola karmínová.

LUČNÍ KVÍTÍ

Co říkáš? Že bys chtěla být
živa věčně? Opravdu myslíš, že na tobě
tolik záleží? Na nás dozajista
nehledíš, nenasloucháš nám,
kůži ti

potřísnilo slunce, pyl

žlutých pryskyřníků: mluvím

k tobě a ty se upřeně díváš

mezi stébla vysoké trávy a vedeš si

tu svou - Ach

duše! duše! Stačí snad

jen hledět do nitra sebe sama? Pohrdnout

lidským rodem je jedna věc, ale proč

přehlížíš i to širé

pole, pohledem stoupáš vzhůru nad jasné květy

divokých pryskyřníků, kam až? Tvá ubohá

představa nebe: nepřítomnost

změny. Je lepší než země? Jak bys to

mohla vědět, ty, jež nejsi ani

tady ani tam, jen stojíš v našem středu?

VLČÍ MÁK

Jak úžasné je
nemít

mysl. Pocity:
ach, ty mám, ty
mne ovládají. Mám svého
pána v nebi,

jmenuje se slunce, a jemu se
otvírám, abych mu předvedl
oheň svého srdce, oheň
jemu tolik podobný.

Čím by mohla být ona sláva,
než srdcem? Ach, mí bratři a sestry,
snad jste se mi kdysi dávno podobali,
než jste se stali lidmi?

Uvolili jste se

rozvinout jedinkrát, vy, kdo se již nikdy

nerozvinete? Neboť vpravdě

nyní promlouvám tak

jako vy. Promlouvám,

neboť jsem opadal.

JETEL

To, co je rozseto
mezi námi, čemu říkáš
šťastné znamení,
ač je to jako my
plevel a musí
se vytrhat i s kořeny -

jaký to dává smysl,
že si hýčkáš
jediný výhonek
druhu, který chceš vesměs
zahubit?

Je-li někde mezi námi bytost
tak mocná, neměla by se
množit, aby posloužila
zbožňované zahradě?

Tyhle otázky by sis měla
klást sama,
nepřenechávat je
svým obětem. Měla bys vědět,
že vyjdeš-li si mezi nás,
slyším promlouvat dva hlasy,
prvním je tvá duše, druhým pak
úkony tvých rukou.

JITŘNÍ HODINKA

Nejen slunce, to sama země
září, bílý oheň
žhne z okázalých hor
a plochá cesta se
třpytí brzy po ránu: je to
jen pro naše oči, má to v nás
cosi probudit, či snad i ty cítíš
pohnutí, neschopnost
ovládnout se

v přítomnosti země - Stydím se
za to, co jsem si o tobě myslela, totiž že jsi
nám vzdálený, žes nás měl za
experiment: je
hořké být

bytostí na pouhé jedno použití,
tak hořké. Drahý příteli,
drahý rozechvělý druhu, řekni, který
z tvých dojmů tě nejvíc překvapí,
třpyt země nebo tvé vlastní užasnutí?

Pro mě je právě úžas vždy
tím překvapením.

NEBE A ZEMĚ

Kde končí jedno, druhé začíná.

Svrchu pás modré; pod ním

pás zelené a zlaté, zelené a sytě růžové.

John stojí na obzoru: chce
obojí naráz, chce
všechno naráz.

Krajnosti jsou snadné. Jen
střed je záhada. Je slunovrat -
to je všechno možné.

Význam: život už nikdy znovu neskončí.

Jak mohu nechat svého muže
postávat na zahradě,
snít o těchhle věcech, s hráběmi
v ruce si triumfálně
chystat, jak ohlásí svůj objev,

zatímco oheň letního slunce
vskutku ustrne,
zcela orámovaný
javory žhnoucími
na pomezí zahrady?

PRÁH

Chtěla jsem zůstat, jaká jsem byla,
bez hnutí, jako svět nikdy není,
ne o slunovratu, ale o chvíli dřív, než
pukne první květ, v tu chvíli, kdy
ještě nic neminulo -

ne o slunovratu v jeho omamnosti,
ale v závěru jara, kdy tráva

na hraně zahrady ještě nepřerostla a rané tulipány se
zrovna otvírají -

jako dítě, jež postává na prahu, sleduje ostatní,

ty, kteří jdou napřed,

napjatý chumel končetin, ve střehu

před nezdary ostatních, před klopýtnutím,

s naprostou důvěrou dítěte v blízkou sílu,
jež se chystá pokořit
tyto slabosti, nepodlehnout
ničemu, v okamžiku těsně

před rozpukem, v éře mistrovství,

než se zjeví sám dar,
než si jej přivlastníme.

SLUNOVRAT

Jak vám mám pomoci, když každý chcete
něco jiného - slunce a stín,
vlhkou tmu, horké sucho -

Poslechněte si, jak vzájemně soupeříte -

A vy se divíte,
že nad vámi zoufám,

myslíte, že by vás něco dokázalo stmelit -

bezvětří vrcholného léta
propletené tisíci hlasy,

každý provolává

nějakou svou potřebu, nějakou tu absolutní pravdu

a v jejím jménu bez ustání
dusí ty druhé
na rozlehlém poli -

A proč? Snad pro vzduch a prostor?

Pro výsadu, že bude
v očích nebe sám a jediný?

Neměli jste být

jedineční. Byli jste

mým vtělením, ve vší pestrosti,

ne tím, co myslíte, že uvidíte,

když prozkoumáte nebe zářící nad polem

a vaše náhodné duše

se jako dalekohled zaměří na jakousi

zvětšeninu vás samých -

Proč bych vás stvořil, kdybych sám sebe
chtěl omezit na
pouhý symbol převahy,
hvězdu, oheň, hněv?

KLEKÁNÍ

Kdysi jsem v tebe věřila: zasadila jsem fíkovník.

Zde ve Vermontu, v zemi,

jež nemá léto. Byl to test: kdyby strom přežil,

znamenalo by to, že jsi.

Z tohoto pohledu ale neexistuješ. Nebo jsi

výlučně v teplejších krajích,

v žáru Sicílie, Mexika a Kalifornie,

kde rostou nepředstavitelné

meruňky a křehké broskve. Snad

na Sicílii vidí tvou tvář; zde sotva kdy vidíme

lem tvého hávu. Musím se tolik káznit,

abych se s Johnem a Noahem rozdělila o úrodu rajčat.

Je-li v nějakém příštím světě spravedlnost, pak těm,

jimž jako mně příroda vnutila

život v abstinenci, náleží

lví podíl od všeho, od každého

objektu touhy, a naše lačnost je

ti pochvalou. A nikdo nechválí

vášnivěji než já, nepocítí větší

bolest, když ovládá svůj chtíč, nebo si víc

nezaslouží sedět po tvé pravici, pokud ta existuje, a okusit

to, jež pomíjí, věčný fík,

jemuž se nikde jinde nedaří.

KLEKÁNÍ

Za své dlouhé nepřítomnosti jsi mi udělil souhlas
užívat zem a očekáváš

z investice nějaký ten zisk. Jsem nucena ohlásit
selhání ve svém úkolu, zejména
jde-li o rajčatové keře.

Myslím, že bys mě neměl honit do pěstování

rajčat. A pokud ano, pak zadrž

silné deště a chladné noci, jež tu bývají

tak často, zatímco v jiných krajích mají

dvanáct týdnů léta. Tohle všechno

patří tobě: jenže jsem to byla

já, kdo sel semínka, kdo se díval, když první výhonky

jako křídla protrhly půdu, a bylo to mé srdce, jež

krvácelo nad zkázou, když se černá skvrna tak rychle

šířila mezi řádky. Pochybuji,

zda vůbec máš srdce, aspoň jak si jej my

představujeme. Ty, jenž nerozlišuješ

mezi mrtvými a živými a v důsledku

nepodléháš předtuchám, možná netušíš,

kolik úzkosti snášíme my, skvrnitý list

či rudé listy javoru, jež opadávají

i v srpnu, za večerního šera: to já zodpovídám

za tyhle keře.

KLEKÁNÍ

Víc nežli miluješ mě, dost možná
miluješ zvířata v polích, a dokonce
možná i pole samotné, v srpnu plné
divokých čekanek a aster:

Já vím. Přirovnala jsem se

k těmto květinám, jejichž city jsou mnohem

prostší a bezvýchodné; a také k bílým ovcím,

jež jsou vlastně šedé: tak báječně se hodím,

abych tě chválila. Tak proč

mě trápíš? Pozoruji jestřábník,

pryskyřník, jehož před pasoucím se stádem chrání

vlastní jed: je bolest

tvůj dar, abych poznala, jak moc

tě potřebuji, snad že tě

musím potřebovat, abych tě mohla ctít,

či jsi mne opustil

pro to pole, pro netečné ovce, jež soumrak

proměnil v stříbro; pro vlny divokých aster a čekanek, jež září

bleděmodře a tmavomodře, neboť již víš,

jak podobné jsou tvému rouchu.

CHUDOBKY

No tak: pověz, na co myslíš. Zahrada

není realitou života. To stroje

jsou. Pověz upřímně, co ti každý hlupák

vyčte ve tváři: je rozumné

vyhýbat se nám, odolat

nostalgii. Není dost

moderní, ten zvuk, co vydává vítr,

když čechrá louku chudobek: mysl

nezáří, když jej následuje. A mysl

chce zářit tak čistě, jako

září stroje; nechce

růst do hloubky, jako třeba kořeny. Přesto je tak dojemné

vidět, jak se obezřetně

blížíš k okraji louky brzy po ránu,

kdy se dozajista nikdo

nedívá. Oč déle postáváš na mezi,

o to nervózněji působíš. Nikoho nezajímají

dojmy z přírodního světa: zas se ti

vysmějí; zahrnou tě jízlivostmi.

Pokud jde o to, co dnes ráno

doopravdy slyšíš: dvakrát rozmysli,

než někomu prozradíš, co bylo vyřčeno zde na poli

a kým.

KONEC LÉTA

Poté co mě napadly všechny věci,
napadla mě nicota.

I rozkoš, již jsem nacházel
v tvarech, má svou mez -

V tomhle se vám nepodobám,
nenajdu úlevu v jiném těle,

nepotřebuji

útočiště vně sebe sama -

Mé ubohé požehnané
dílo, všichni jste
koneckonců jen rozptýlením,
pouhou kratochvílí; jste mi nakonec
příliš málo podobní,
abych se z vás těšil.

A tak neoblomní -

chcete dostat zaplaceno

za svůj zánik,

výplatu v měně země,

nějaký suvenýr, podobně jako vás kdysi

odměnili za robotu,

písaři zaplatili

ve stříbře, pastýři ječmenem,
ačkoliv to není země,
co trvá, ne

tyhle drobné střípky hmoty -

Kdybyste otevřeli oči,

spatřili byste mě, spatřili byste

prázdnotu nebe

zrcadlící se na zemi, pole

znovu opuštěná, bez života, pokrytá sněhem -

a potom bílé světlo,

jež už se neskrývá pod maskou hmoty.

KLEKÁNÍ

Už si dál nelámu hlavu nad tím, kde jsi.

Jsi v zahradě; jsi tam, kde je John,
v hlíně, v zamyšlení, se zelenou lopatkou v ruce.
Takhle zahradničí: patnáct minut usilovné snahy,
patnáct minut zjitřeného rozjímání. Někdy
pracuji po jeho boku, dělám drobné práce,
pleji, jednotím salát; někdy jen přihlížím
na verandě u horní zahrady, dokud se za soumraku
první lilie nepromění v lampy: celou tu dobu
ho neopouští klid. Skrz mne se však prožene
ne na způsob živin, jež se drží v rostlině,
ale jako jasné světlo skrze holý strom.

KLEKÁNÍ

Jako ses zjevil Mojžíšovi, to protože
tě potřebuji, i mně se zjevuješ, ač ne
často. Vlastně žiji
v temnotě. Snad mě tím učíš

vnímat i to nejnepatrnější vyjasnění. Či tě jako básníky
inspiruje zoufání, je pro tebe žal
pohnutkou, abys vyjevil svou podstatu? Dnes odpoledne,
ve světě fyzickém, do nějž běžně
přispíváš svým mlčením, jsem vystoupala
na pahorek nad divokým borůvčím, metafyzicky
klesajíc, jako při každé vycházce: sešla jsem dost hluboko,
abys mě litoval, jako jindy lituješ
jiné trpící, mezi nimiž straníš těm
s talentem pro bohosloví? Jak jsi vytušil,
nezvedla jsem hlavu. Proto jsi ke mně sestoupil:
nikoliv voskové borůvčí, ale
tvé rozohněné já u mých nohou, celé
pole ohně, a za ním rudé slunce, jež nezapadalo
ani nevycházelo -

Nebyla jsem dítě; mohla jsem si užívat kouzel.

KLEKÁNÍ

Myslel sis, že nevíme. Ale kdysi jsme věděli,
děti tyhle věci vědí. Teď se neodvracej -
zabydleli jsme se

ve lži, abychom si tě usmířili. Pamatuji si
sluneční zář brzy zjara, hráze
vypletené tmavým barvínkem. Pamatuji si,
jak jsem ležela na poli, na dotyk od bratrova těla.

Teď se neodvracej; popřeli jsme

vzpomínky, abychom tě utěšili. Napodobili jsme tě a recitovali
podmínky svého trestu. Pamatuji si
leccos, ale ne všechno: klam

má svůj počátek v zapomínání. Pamatuji si drobnosti, květy

rostoucí pod keřem hlohu, zvonky

planých ladoněk. Ne všechno, ale dost,

abych věděla, že existuješ: kdo jiný by měl důvod sít

nedůvěru mezi bratra a sestru, než ten, komu

nese prospěch, k němuž se obracíme ve svém osamění? Kdo jiný

by tak záviděl pouto, jež mezi námi tehdy bylo,

aby nám prozradil, že to není zem

ale nebe, o něž jsme přišli?

Šero

Jak můžeš říkat,
že by mě země měla těšit? Vše,
co se narodí, mě tíží; nemohu uspět
s každým z vás.

A vy byste mi rádi diktovali,
rádi byste mi prozradili,
kdo je mezi vámi nejvzácnější,
kdo se mi nejvíc podobá.

A za příklad dáváte
ryzí život, nevinnost,
pro niž se lopotíte -

Jak mi můžete rozumět,
když nerozumíte sami sobě?

Vaše paměť není
dost mocná, nesahá
dostatečně zpět -

Nezapomínejte, že jste mými dětmi.
Netrpíte proto, že jste se dotkli navzájem,
ale proto, že jste se narodili,
protože jste chtěli žít
samostatně, beze mne.

ŽNĚ

Rmoutí mě pomyšlení na vaši minulost -

Pohleďte na sebe, jak slepě lpíte na zemi,

jako by to byly vinice nebes,

zatímco pole kolem vás jsou v plamenech -

Ach, moji maličcí, jak málo jste lstiví:
je to dar i trýzeň současně.

Pokud to, čeho se v smrti obáváte,
je trest za tím vším, pak se nemusíte
smrti bát:

kolikrát budu nucen zničit vlastní dílo,
abych vás naučil,
že tohle je váš trest:

jediným gestem jsem vás stvořil
v čase a v ráji.

BÍLÁ RŮŽE

Tohle je země? Pak
sem nepatřím.

Kdo jsi ty ve světle za oknem,
ve stínu rozechvělých listů
kaliny?

Dokážeš přežít tam, kde já nepřečkám
ani první léto?

Štíhlé větve stromu se celou noc
kývají a šelestí pod rozzářeným oknem.

Vysvětli mi můj život, ty, kdo nedáváš znamení,

ač na tě v noci volám:
nepodobám se ti, mám jen
své tělo jako hlas; neumím se
ukrýt v mlčení -

A za chladného rána
nad temným povrchem země
proudí ozvěny mého hlasu,
bělost se plynule vpíjí do temnoty,

jako bys nakonec dávala znamení,

abys mě přesvědčila, že ani ty bys tu nepřežila,

či abys mi ukázala, že nejsi světlem, které volám,
ale černotou za ním.

SVLAČEC

Čím jsem se provinil v jiném životě,
když v tomto jsem vinen,
zoufám-li, že již nikdy znovu
nebude mi dáno růst,
nikdy a nikterak

nebude mi dáno znovu žít svůj život,

vinout se keřem hlohu, všechna

pozemská krása je mi trestem,

tak jako tobě -

Prameni mého trápení, proč

jsi ze mne vylákal

tyto květy podobné nebi, snad

abys ukázal, že jsem součástí

svého pána: jsem

barvou jeho roucha, mé tělo dalo

tvar jeho slávě.

PRESQUE ISLE

V každém životě se najde jedna dvě takové chvíle.

V každém životě je někde pokojík u moře či v horách.

Na stole mísa meruněk. Pecky v bílém popelníku.

Jako v každé vzpomínce, toto byly podmínky smlouvy:
záchvěv slunečního světla na tvé tváři,
můj prst tisknoucí tvé rty.

Modrobílé stěny; nízký sekretář, trochu oprýskaný.

Ten pokoj dosud jistě existuje, ve čtvrtém patře,
s malým balkónem a výhledem na oceán.

Bílý čtvercový pokoj, svrchní přikrývka shrnutá přes pelest.
Nerozplynul se zpět do nicoty, do skutečnosti.

Skrze otevřené okno voněl jódem mořský vzduch.

Brzy ráno: muž volá malého chlapce z vody.

Ten malý chlapec - dnes by měl dvacet let.

Kolem tvého obličeje proudy vlhkých vlasů s kaštanovými prameny.
Mušelín, záblesk stříbra. Těžká váza plná bílých pivoněk.

USTUPUJÍCÍ SVĚTLO

Byli jste jako malé děti, co
se pokaždé těší na příběh.

A já jsem to zažil už tolikrát,
unavil jsem se vyprávěním.

Dal jsem vám tedy tužku a papír.

Dal jsem vám pera z rákosí, jež

jsem za odpolední sám nasbíral na lučinách.

Řekl jsem, napište vlastní příběh.

Po všech těch letech naslouchání
bych řekl, že už víte,
co je příběh.

Neuměli jste nic než brečet.

Přáli jste si, aby se vám vyprávělo,
sami jste nechtěli nic vymýšlet.

Pak jsem pochopil, že neumíte myslet
odvážně a s opravdovou vášní;
ještě jste neprožili vlastní životy,
vlastní tragédie.

Dal jsem vám tedy životy, dal jsem vám tragédie,
neboť nástroje samotné zjevně nestačily.

Nikdy nepoznáte, jak hluboce

mě těší, když vás vidím sedět tam dole

jako nezávislé bytosti,

když vás vidím snít u otevřených oken

s tužkami, jež jsem vám sám dal,

dokud se letní ráno nepromění v psaní.

Tvůrčí práce vás nesmírně
vzrušuje, jak jsem vytušil,
jak tomu je na začátku vždy.

A já mohu dělat, co se mi zlíbí,
starat se o jiné věci s jistotou,
že už mě víc nepotřebujete.

KLEKÁNÍ

Vím, cos plánoval, cos zamýšlel, když jsi mě učil
milovat svět a znemožnil mi
úplně se odvrátit, úplně jej zapudit
napořád -

je všude; když zavřu oči,

vnímám ptačí zpěv, vůni šeříku brzy zjara, vůni letních růží:
to všechno mi chceš vzít, každou květinu, každé pojítko
se zemí -

proč mě chceš ranit, proč chceš, abych
nakonec zoufala, snad abych tak prahla po naději,
že bych odmítla vidět, jak mi nakonec
nic nezbylo, a raději uvěřila,
že jsi mi zbyl ty.

KLEKÁNÍ: PARUSIE

Má osudová lásko, jsi
dávno ztracený a já jsem
znovu mladá.

Mine pár let.

Vzduch zaplní
dívčí hudba;
na předzahrádce
se jabloň
obalí květy.

Zkouším tě získat zpět,
to proto
tohle psaní.

Ale ty jsi zmizel navěky,
tak jako v ruských románech
řekl jsi pár slov a já je zapomněla -

Jak bujný je svět,

jak plný věcí, jež mi nepatří -

Dívám se, jak květy opadají,
už nejsou růžové,
jsou staré, staré, zažloutlé -
okvětní plátky jako by
pluly v třpytné trávě
a slabě se chvějí.

Nebyl jsi zhola nic,
a přece ses tak rychle přeměnil
v podobu, ve vůni -
jsi všude, jsi původ
moudrosti i trýzně.

KLEKÁNÍ

Tvůj hlas se vytratil; sotva tě slyším.

Tvůj hvězdný hlas je teď samý stín
a země zas potemněla
velikou proměnou tvého srdce.

A ve dne místy hnědne tráva
pod širokými stíny javorů.

Ke mně teď všude mluví ticho,

a je tedy jasné, že k tobě nemám přístup;
pro tebe neexistuji, škrtnul jsi
mé jméno.

Jak námi musíš opovrhovat,

věříš-li, že jedině tvé odstoupení nám dá pocítit

tvou moc,

první deště podzimu lomcují bílými liliemi -

Když odcházíš, odcházíš úplně
a všemu ubíráš na životě,

ne ale docela,

abychom se od tebe neodvrátili.

KLEKÁNÍ

Konec srpna. Horko
jako šapitó nad

Johnovou zahradou. A leckteré věci
mají ještě kuráž na to, aby vyrašily,
hrozny rajčat, trsy
pozdních lilií - optimismus
těch mocných stonků - královsky
zlatých a stříbrných: proč se ale
pouštět do čehokoliv
tak blízko konce?

Rajská jablka, co nikdy nedozrají, lilie,

jež zahubí zima, ty

se už s jarem nevrátí. Nebo

snad myslíš, že se

příliš zaměstnávám

plánováním, jako

stařena, co oblékne

svetr rovnou v létě;

říkáš snad, že se mi

může dařit

i bez naděje, že

přetrvám? Žár rudé tváře, sláva
bílého hrdla dokořán,
potřísněného karmínem.

ZÁPAD SLUNCE

Tolik se raduji
ze zvuku vašeho hlasu, když
mě voláte i v zoufalství; trápím se,
že vám neumím odpovědět
řečí, kterou pokládáte za mou.

Nemáte důvěru ve svůj jazyk.

A tak jste moc
svěřili symbolům,
jež neumíte přesně číst.

A přece váš hlas ke mně pokaždé dolehne.

A já bez ustání odpovídám,

můj hněv pomíjí,

tak jako míjí zimy. Mou něhu

určitě rozpoznáte

ve vánku letního večera

a ve slovech, jež se promění

ve vaši vlastní odpověď.

UKOLÉBAVKA

Je čas jít spát, pro dnešek
už sis užila dost.

Soumrak a potom podvečer. V místnosti
světlušky poletují sem a tam, sem a tam
a hluboká vlídnost léta proudí otevřeným oknem.

Už na to nemysli.

Poslouchej můj dech, svůj vlastní dech,
jak ony světlušky, každé malé nadechnutí
je záblesk, v němž se zjeví svět.

Zpívám ti už dlouho za letních nocí.

Jednou tě přesvědčím; svět sám ti nenabídne
tenhle ucelený pohled.

Musíš se naučit mě milovat. Lidé se musí naučit milovat
ticho a tmu.

STŘÍBRNÁ LILIE

Noci znovu chladnou, tak jako noci
brzy zjara, a znovu utichají.

Bude ti hovor na obtíž? Jsme
samy, není důvod mlčet.

Podívej, nad zahradou vychází měsíc v úplňku.

Příští úplněk již nespatřím.

Na jaře, když vyšel měsíc, znamenalo to,
že čas je nekonečný. Sněženky
otevřely se a zavřely; chumáče
javorových semen padaly v bledých sprškách.

Bílý nad bílou, měsíc vystoupal nad břízu.

A v ohybu, kde se strom větví,
listy prvních narcisů, v měsíčním světle,
s nádechem zelenavého stříbra.

Společně octly jsme se tak blízko konce,

že nelze z něj mít strach. Za těchto nocí si vlastně ani nejsem jistá, zda
vím, co je to konec. A ty, jež poznala jsi muže -

když dozní první výkřiky,

není radost, jako strach, také němá?

SOUMRAK V ZÁŘÍ

Shromáždil jsem vás
a mohu se s vámi rozplynout -

Jsem znaven vámi, zmatkem
života na světě -
Mohu se namáhat jen
tak dlouho, dokud jsem sám živ.

Povolal jsem vás k bytí
pouhým slovem, pouhým pohybem
malíčku, rozechvělou

modř divokých
aster, květ
lilie, nesmírné,
zlatě žilnaté -

přicházíte a odcházíte; jednou
zapomenu i vaše jména.

Přicházíte a odcházíte, každý z vás
nějak defektní,
nějak trapný: zasloužíte si
jediný život, nic víc.

Shromáždil jsem vás
a mohu vás vymazat,
jako byste byli skicou, co se zahodí,
jen nanečisto,

protože už jsem vás dokončil, obraz
nejhlubšího zármutku.

ZLATÁ LILIE

Protože cítím,
že nyní umírám, a vím,
že znovu nepromluvím, že
nepřečkám v zemi, nevzejdu z ní
znovu, dosud ne

květina, jen pouhý stonek, syrová hlína

mi svírá žebra, volám tě,

otče a pane: všude kolem

mí přátelé vadnou a myslí,

že nevidíš. Jak ale

mohou poznat, že vidíš,

nezachráníš-li nás?

Za letního soumraku, zdali jsi
dost blízko, abys zaslechl
strach svého dítěte? Nebo snad
nejsi můj otec,
ty, kdos mne vypěstoval?

BÍLÉ LILIE

Když muž a žena prostřou
mezi sebou zahradu
jak záhon hvězd, tu
otálejí za letního večera
a večer zchladne
jejich strachem: to vše
mohlo by pominout, podlehnout
zániku. Vše, vše

může být ztraceno, skrz vonný vzduch
útlé stonky

marně se pnoucí, a za nimi
zčeřené pole máku -

Tiše, milovaná. Mně nezáleží,
kolik lét prožiji do návratu:
toto léto jsme vstoupily do věčnosti.
Cítila jsem tvé dvě ruce, jak mě
pohřbívají, aby vypustily její slávu.
