


W illiam S hakespeare Sonety


Vše, co je krásné, má se rozmnožovat, aby jas růže nikdy nepohas; třebaže jednou zestárne a skoná, v potomcích najde dědice svých krás. Ty ve svých očích vidíš zářný vzor, zříš jen svou zář, čímž požíráš sám sebe, hojností hýříš, šíříš hladomor, sám v sobě krutého máš nepřítele. Jsi výkvět světa, dokud svěžest máš, marnivé jaro se ti v tváři zračí, sám sebe ale v sobě pohřbíváš, lakomec jsi, co skrblením jen ztrácí. Splať světu dluh - ten žrout snad nechceš být, co jako hrob chce sebe pohltit.


Čtyřicet zim až oblehne tvé skráně, až surově ti zryje hebkou líc, až zbudou ti jen hadry rozedrané z livreje mladých let - a jinak nic, pak ptej se, kam jsi tu svou krásu dal, kam poděla se mladost bujará: do vpadlých očí jsi ji pochoval, marnost ji spolkne, skončí na marách. Oč větší chválu by sis zasloužil, moci tak říct: "Mám syna a ten srovná můj účet se smrtí - čím já jsem byl, tím je teď on - hle, ve všem se mi rovná." Ve stáří děti navrátí nám mládí, svou zchladlou krev v nich ohřejem - a rádi.


Zrcadlo vem a vyřiď té své tváři, že přišel čas dvě z jedné udělat, jen ten, kdo s krásou dobře hospodaří, světu i matkám může požehnat. Ukaž mi krásku, která nechtěla by tvou setbou si dát lůno oplodnit, a jenom blázen dopustil by, aby měl se rád tak, že bez dětí chce žít. Tvá matka v tobě zálibně se zhlíží, jak v zrcadle svých nejkrásnějších dní, až tebe také budou léta tížit, skrz vrásky na své mládí pohlédni. Jestli však chceš žít sám, pak do hrobu sám odneseš si svoji podobu.


Proč půvabem svým plýtváš marnotratně, proč krásu svou jen v sobě utrácíš, když dary Přírody jsou všechny splatné jak dlužní úpisy - a ty to víš. Proč schraňuješ, co štědře měl bys dát, proč stal se z tebe lichvář vlastní krásy, co skrblením chce jenom prodělat a přijít o všechno, co nastřádal si? Když jenom sebe sama miluješ, sám sebou plýtváš, zrazuješ svou krásu - pak přijde smrt - a řekni, z čeho chceš vystavit účet dotěrnému času? Kdo nemá dědice, ten zaživa svou krásu v sobě navždy pohřbívá.


Ty přičinlivé, něžné prsty času, co s láskou tkaly líbezný tvůj vzhled, barbarsky servou tvoji křehkou krásu, své vlastní dílo, nad nímž žasne svět. Neboť čas nemá špetku slitování, ohyzdné zimě vydá léto v plen, mráz jak dech smrti vnikne do kořání a rubáš navlékne si pustá zem. A nebýt potom vonné tresti léta, co v lahvičce jak v cele přebývá, po kráse byla by - a navždy - veta, a ani vzpomínka by na ni nezbyla. Ale květ, který v tresť jsi překapal, ač sám už není, pořád voní dál.


Nedopusť, aby pařát pustých zim ti léto z tváře serval, dříve než obtěžkáš lůno darem převzácným a tresť své krásy do něj zaseješ. Tenhle vklad není lichva nepravá, vždyť tuhle půjčku každá ráda splatí: pak z tebe vzejde tvoje druhé já a dalších deset v úrocích ti vrátí. Desetkrát větší byl by pak tvůj zisk, a smrt by vlastně mohla zavřít krám, v deseti tvářích, jimž bys pečeť vtisk, bys zůstal navždy v kráse zachován. Tak dej si říct, své kráse zůstaň věrný: proč má ji celou zdědit smrt - a červi.


Když na východě pozvedne svou hlavu planoucí slunce, všichni pozemšťané vzývají očima tu zlatou slávu, ten svatý majestát, jímž jitro plane. Když vyšplhá se na nebeskou báň a k půli pouti své se zvolna blíží, je jako zralý muž, co zbožňován je pořád tak, že všichni k němu vzhlíží. Když ale začne sestupnou svou pouť a ke konci se kloní jeho den, obdiv i láska rychle pominou - kdo na něm potom ulpí pohledem? Běh slunce na nebi ti připomíná, co čeká tě, když nebudeš mít syna.


Sám hudba jsi, proč z hudby radost nemáš, když radost pro radost má přece žít? Proč potěšení ve svém smutku hledáš a smutek v tom, co může potěšit? Proč dráždí tě ten souzvuk různých tónů, ten sňatek hlasů navždy spojených, co výčitkou jsou, přelíbeznou k tomu, že věčně sám jsi, to je věčný hřích. Což neslyšíš, jak jedna struna s druhou své různé tóny spojí v jeden řád? Jsou jako šťastná rodina a mohou svých mnoho hlasů v jeden poskládat - ty hlasy v němou větu splynuly: sám nula jsi, co pojde od nuly.


To snad že z pláče vdov máš pořád strach, chceš věčně žít jen sám a bez ženy? Až bez dědice skončíš na marách, celý svět bude žalem zlomený. Jak vdova bude plakat celá zem, že vzals jí všechno s sebou do hrobu, kdybys měl dítě, tvoje vdova v něm mohla by milovat tvou podobu. Všechno, co na světě se rozutrácí, jen změní místo, aniž zmizí navždy, kdo nepředá však dětem dar své krásy, ten ničí ji a sobectvím ji vraždí. Ne, ne, své bližní nemůže mít rád, kdo tohle světu chtěl by udělat.


Prosím tě, ty a někoho mít rád! Vždyť nemiluješ - styď se - ani sebe! Lásku jen bereš, neumíš ji dát, bez citu jsi - a ví to samo nebe. Nenávist vražedná tak posedla tě, že se smrtí ses proti sobě spřáh, už ani tvoje já ti není svaté, chrám vlastní krásy obrátit chceš v prach. Takhle to přece nemůže jít dál, proč zášť má mít tak krásný příbytek? Laskavost, lásku, vlídnost bych ti přál, měj rád sám sebe, dopřej si ten lék! Zploď svoje druhé já, už kvůli mně! Ať tvoje krása v dětech přežije.


Že rychle ubývá ti mladých sil? Každému léta stejně rychle letí. Do lůna sémě kdybys uložil, mládí jak úrok navrátí ti děti. Nebo si nechceš mládí udržet, na uzdě držet chladnou smrt a zmar? Vždyť liduprázdný byl by brzy svět, kdyby si každý jak ty počínal. Oškliví lidé, hrubí, zlí, ať jdou, proč takoví by měli věčně žít? Tys ale obdařen byl Přírodou a štědrý dar hleď štědře rozmnožit. Příroda přece z tebe chce mít zisk - dala ti pečeť, čeká na otisk!


Když slyším zvon, jak odměřuje čas, a v tlamě noci vidím mizet den, když stříbrem prokvétá už černý vlas, a jaro setřásá květ za květem, když vidím zas, že opadalo listí, a holý strom že neskýtá už stín, že zeleň léta vezou po strništi jak na marách a s vousy od osin, pak tvojí krásy ptám se v obavách, zda tuhle zkázu času vydrží: než každá krása obrátí se v prach, má vidět jinou vedle sebe žít; pod kosou času jednou padne každý, jen ten, kdo plodí, může přežít navždy.


Buď věčně svůj, můj milý, věčně svůj, leč pamatuj, že věčně nebudeš, na vlastní smrt se zavčas připravuj, svou krásu jiným dej, a nezemřeš. V pronájmu pouze máš svou krásnou tvář, dotěrná smrt ti smlouvu prodlouží, jenom když budeš dobrý hospodář a svoji krásu necháš v dětech žít. Vždyť kdo by nechal zchátrat krásný dům, když dobrou péčí moh ho uchovat navzdory smrštím, mrazu, poryvům a přelstít smrt i její věčný chlad? Jen marnivec, co plýtvá, lásko, vším! Tys otce měl, ať tebe má tvůj syn!


Ne, ne, já z hvězd svou moudrost nevyčet, ač ve hvězdách si často čtu a rád. Nechci však hádat, jaký bude svět, kdy přijde mor, kdy sucho a kdy hlad. Ne, ne, já nevím, kam se řítí čas, kdy přijde mráz, kdy hrom, kdy bouře snad, a panovníkům nepředpovím zas, co čeká je, zda vzestup nebo pád. To tobě z očí vyčet jsem, co znám, z těch stálic dvou, co na mém nebi září: zradil bys sebe, kdybys zůstal sám a svoji krásu nevtisk jiné tváři. Zemřeš-li sám, dej na mou předpověď, zradíš sám sebe, krásu - celý svět.


Když uvážím, že všechno, co je živé, rozkvete krátce, pak hned povadne, jeviště Svět že zná jen stíny lživé, co shora řídí hvězdy proradné, když zřím, jak lidé rostou jako tráva pod lhostejnou a věčnou oblohou, jak jejich pyšné mládí opadává, až samy sebe poznat nemohou, když vidím tuhle pomíjivost bytí, na tebe myslím, na tvou mladou krásu, co brzo zanikne - a není zbytí - v propasti černé ničivého Času. Já tuhle válku s Časem vyhrát chci: můj verš je roub, co mládí navrací.


Proč nevedeš však tuhle válku sám mocnější zbraní než je pouhý rým, proč nechceš sám se bránit nástrahám, co tyran Čas ti chystá spárem svým? Jsi na vrcholu nejlepších svých let a každý neosetý, cudný sad tak rád by dal ti krásný, svěží květ, co se ti bude věrně podobat. Tak život sám by život uchoval a líp, než bych to já svým perem sved: pro radost světu žily by pak dál tvé vzácné nitro i tvůj krásný vzhled. Sám měj se k dílu, nečekej a spíš ve vlastních dětech sám se podepiš.


Uvěří někdo v budoucnu mým slovům, když ve verších tě k nebi vynáším? Což nepodobá se má báseň hrobu, v němž pohřbívá tvou krásu pouhý rým? I kdybych mohl slovům dát tvůj jas a o tvé kráse krásně uměl psát, řekli by jenom: "Ale prosím vás! Ten básník umí leda krásně lhát!" Až na papíru, zažloutlém už věkem, můj verš se bude blekotavě třást, můj obdiv k tobě nesetká se s vděkem, budou jej mít jen za stařecký žvást. Kdybys však dítě měl, pak - jaký div - v něm a v mé básni - dvakrát! - byl bys živ.


Mám srovnávat tě s krásným letním dnem? Tvá krása září víc, víc laskavá je: vždyť létu brzy skončí pronájem a vichr serve něžné poupě máje. Vždyť slunce někdy příliš prudce září a za mrak jindy zmizí jeho jas, a každou krásu vždycky něco zmaří, náhoda, stáří, bezohledný Čas. Tvé věčné léto však nic nezahubí, tvá něžná krása bude věčná též, na tebe Smrt si marně brousí zuby, v mých věčných verších věčně přežiješ. Vždyť v očích těch, kdo tohle budou číst, budeš žít ty i popsaný můj list.


Lví drápy ztup, ty čase všežravý, učiň ať zem své vlastní děti pozře, tesáky vyrvi z tlamy tygrovi, Fénixe upal, dělej všechno možné, radost i bolest jak chceš rozdávej, ty rychlonohý, nenasytný čase, jen jednu věc však na paměti měj: neserveš půvab z čela něžné kráse. Mou lásku, slyšíš, necháš na pokoji, odložíš rydlo, ušetříš tu tvář, nezohavíš ji svrasklou rukou svojí - tenhle vzor krásy pro svět uchováš. Tvůj lítý vztek však stejně marný je: v mých verších moje láska přežije.


Tak krásnou, ženskou tvář, můj milý, máš, že bych ti mohl říkat moje milá, tvé ženské srdce nezná ženskou zášť, tvou něhu ženská faleš nezkazila. Tvé oči víc než ženské oči žhnou a zlatým světlem posvěcují svět, tvé kráse všichni rádi podlehnou, miláčkem žen jsi - mužů jakbysmet. Příroda z tebe chtěla ženu mít, pak k tobě sama prudkou vášní vzplála a dala ti to, čím mi tě chtěla vzít: k tvým božským údům další přidělala. Tvá láska patří mně, ač vybaven Přírodou byl jsi k potěšení žen.


Já nejsem básník předstírané krásy, co pouhé šminky šminkou rýmů zdobí, bohyni ze své krásky udělá si a plýtvá přitom lacinými slovy, sluncem i lunou pyšně nazývá ji, pokladem země, mořskou perlou pak, kvítkem, co kvete - samozřejmě v máji, a vynáší ji přímo do oblak. Já o své lásce prostě mluvit chci a říci vám, že nad ni prostě není, ač nezáří jak hvězdy planoucí - ty zlaté svíce na rozžatém nebi. Kdo miluje, ten příliš mluvit nemá, vždyť nejhorší je láska vykřičená.


Ať zrcadlo mi říká o mém stáří, co na tom, dokud vím, že ty jsi mlád, až ale vrásky spatřím v tvojí tváři, poznám v nich vlastní smrt a umřu rád. Vždyť moje srdce skryto je v tvé kráse jak v kapličce či skřínce kouzelné, já dal ti své, ty mně to svoje zase: když moje stárne, myslíš, že tvé ne? A tak mne, prosím, v srdci ochraňuj, jako já chráním ve svém srdci tebe, jak chůva tě v něm chovám, milý můj, co v dítěti svém našla svoje nebe. Ty žiješ ve mně, ve mně zahyneš, s mým srdcem, věř mi, zemře tvoje též.


Tak jako špatný herec na scéně, co samou trémou neví, co má říct, či zuřivec, co křičí zmateně, v návalu vášně neřekne však nic, tak já tu stojím bez dechu a němý, breviář lásky jak bych zapomněl, přívalem citu tak jsem roztřesený, že vůbec nevím, co bych říci měl. Ať moje oči jsou mí tlumočníci, ač nemluví, jsou výmluvné až dost, v nich najde posly srdce žadonící a já zas ztracenou svou výřečnost. Nauč se číst, co pohledy mé píší, očima přece pravá láska slyší.


Jak mistr rytec moje oko vrylo do mého srdce obrysy tvé krásy, v mé hrudi je jak v rámu pověsilo, teď s perspektivou umně pohrává si: tvá krása se pak do mých očí skryje, a jen když ty své do mých upíráš, stane se z mého srdce galerie, v níž za sklem očí visí tvoje tvář. Vidíš, jak oči očím pomáhají: ty moje přece kreslily tvou krásu, tvé okna jsou, co nahlédnout pak dají do mého srdce slunečnímu jasu. Ač svedou mnohé, jednu vadu mají: kreslí, co vidí, cit však nepoznají.


Ať všichni miláčkové šťastných hvězd se za slávou a za tituly honí, já jim to přeju: mně zas přáno jest v tichosti šťasten být - a víc než oni. Jak sluncechtivé tváře slunečnic jsou oblíbenci velkých mocipánů: stačí jen mráček a už nejsou nic, pohasnou, povadnou a skloní hlavu. Jak k tomu přijde slavný válečník, co v mnoha bitvách kůži na trh nes, klopýtne jednou a v ten okamžik jako by nebyl, ztratí jméno, čest. Oč větší štěstí já však v tobě mám: miluji věrně a jsem milován.


Pane mé lásky, to tvá vzácná ctnost mne k tobě víže poutem vazalským, ne vtipný rým, leč svoji oddanost vyjádřit chci svým psaným poselstvím - oddanost velkou tak, že moje slova nahá a chudá, zajíkavá jsou, ty ale v duši vlídně najdeš nová a má se do nich pyšně obléknou. Až mne snad hvězdy jednou poctí přízní a dají háv mým slovům odraným, odvahu zase najdu ke své písni a tvoji úctu si snad vysloužím. Však do té doby jsou má slova lichá: zalezu do kouta a budu zticha.


Když utrmácen každodenní poutí na lože složím údy zmožené, mozek mi vře a nezná spočinutí, na novou pouť se chystá vzrušeně. V myšlenkách pak se k tobě ubírám, a je to pro mne věru svatá pouť, znavené oči do tmy upírám, jak slepý bloudím černou noční tmou. Má duše má však pronikavý zrak a tmou mne vede za tvým přeludem, jenž jako šperk se rozzáří a pak temnou tvář noci změní v krásný den. Nepřeju tělu ani duši klid, když ve dne v noci s tebou musím být.


Jak najít klid, to věru nevím, když klidný spánek byl mi odepřen, od denních útrap noc mi neuleví, den vraždí noc a noc zas vraždí den. Dojemně si však padnou do noty, když na skřipec mne začnou napínat: za tebou štvu se ve dne - a co ty? - jsi pořád dál - a pak mám v noci spát! Podívej, říkám dni, jak krásou září, ten rozjasní i nejchmurnější nebe, a noci ptám se, proč se černě tváří, když místo zlatých hvězd má přece tebe. Den každý den mě čím dál víc jen kruší, noc každou noc chce utýrat mou duši.


Když zrazen štěstěnou a tupen všemi, svůj úděl psance s pláčem proklínám a marně spílám ohluchlému nebi, zpytuju se a odpor k sobě mám, závidím jedněm přitažlivý vzhled a druhým štěstí, skvělé možnosti, a jiným zase, že jim patří svět, že mají úspěch, slávu, schopnosti, zatímco já, já znám jen pohrdání - jakmile ale myslím na tebe, má duše zpívá, jak když za svítání skřivánčí píseň stoupá do nebe. Za tohle štěstí celý svět bych dal: u tebe jsem - a cítím se jak král.


Když jako k soudu tiše předvolávám vzpomínky teskné z dávno zašlých dob, starý žal křísím, znovu sbohem dávám všemu, co vzal mi čas a černý hrob, ač nerad, pak se slzám neubráním, přátelé drazí zmizeli mi v tmách, na dávné lásky myslím bez ustání, na všechno krásné, po čem zbyl jen prach, jen starým smutkům vracím znovu mládí, když znovu je a znovu prožívám, z toho, co dal jsem, znovu je má dáti, splacené dluhy znovu splácet mám. Když na tebe však chvilku pomyslím, zmizí hned žal a všechna bolest s ním.


To ve tvé hrudi všechna srdce bijí, co bláhově já v duchu pohřbíval: všichni, co měl jsem rád, jak ve svatyni - v kapličce lásky - v tobě žijí dál. Co svatých slz jsem za ně vyplakal, kolika vzdechy sloužil rekviem, odešli, pravda, ale žijí dál, já uložil je v něžném srdci tvém. V tobě mé lásky jako v hrobě žijí, tvé je teď vše, co já jim kdysi dal, tak jste se všichni o mě podělili, já našel všechno, co jsem miloval. Tváře svých lásek v tobě poznávám, ty ve mně je, já tebe v nich zas mám.


Ten vytoužený den když přežiješ, až krutá Smrt mě sklátí do hrobu, a budeš číst můj neumělý verš, jímž chtěl jsem vychválit tvou podobu, srovnej ho s tím, co jiní budou psát - drží krok s módou, píší líp, já vím, v mých slovech najdeš, jak jsem tě měl rád, v těch jejich, pravda, mnohem lepší rým. Pár dobrých slov pak dopřeješ mi snad: "Kdyby můj přítel s dobou držel krok, oč líp by uměl o svých citech psát, jak skvěly by se šiky jeho slok - že umřel však, a jiní píší dál, je pro styl čtu, jej že mne miloval."


Kolikrát viděl jsem, jak za úsvitu štítům hor slunce zlatou lázeň chystá, stříbrné řeky, rosu v jitřním třpytu, ve zlato přetaví jak alchymista, pak dopustí však, aby černé mraky jak závoj hanby spadly do červánků, jak zloděj prchá před lidskými zraky, až k západu, kde uloží se k spánku. Mně taky jednou slunce svitlo takhle, nádherou jitřní pozlatilo čelo pak přišel mrak a zastínil je náhle, jak rychle vzešlo, tak mi zmizet chtělo. Co měl jsem rád, to zkusím teď mít radši. Proč bych se pro mrak na slunce měl mračit?


Krásný den přece slibovals mi jenom a já ti věřil, bez kabátu šel, zničehonic však bylo zataženo - zmizels a mrak mi padl do duše. Skrz něj mi, pravda, občas zasvitneš, takový lék však pro mne není dost, z mé zbičované tváře setřes déšť, však nesmažeš tím svoji hanebnost. Ani tvá lítost mne už nevyléčí kaj se jak chceš, mou bolest neztišíš. Útěchou slabou jsou mi tvoje řeči, tíhu té křivdy nesu dál jak kříž. Tvé slzy však, to perly jsou a ty tvé činy odčiní - i zaplatí.


Tak už se netrap, ukřivdils mi, vím, růže má trny, zakalí se voda, měsíc i slunce občas vrhnou stín, poupěti v srdci někdy červ zas hlodá - každý má chybu a já nejsem jiný, hřeším i teď, když tvůj hřích omlouvám, víc odpouštím ti, než jsou tvoje viny, chci léčit tebe, nakazím se sám. A smysl dát chci tvojí smyslnosti - ač postižený, jsem tvůj advokát, tak ve mně válčí láska s prudkou zlostí, že sebe sama musím před soud hnát. Ať chci či nechci, komplic jsem - a navždy - vlastního vraha, co mě něhou vraždí.


My dva se musíme už rozejít, ač naši lásku nikdo nerozdělí. Tvůj hřích též můj je, nemůžeš ho smýt, spíš za nás oba ponesu jej celý. Naše dvě lásky vzájemně se ctí, třebaže často dělila nás zášť, budem dál láskou spjati, já a ty, ač těšit se z ní budem každý zvlášt. Radši se k tobě nebudu už znát, aby ses za mne stydět nemusel, ty nesmíš přízeň najevo mi dát - proč svoji pověst poškodit bys měl? Tím bys, můj milý, poškodil i mne: ty smíš být můj a tvoje pověst ne?


Jak stařec jsem, co v synovi se zhléd a z jeho mládí celý pookřál: osud mi nepřál, zle mne zradil svět, v tobě mám ale všechno, co mi vzal. Vždyť půvab, původ, um či bohatství - vypočíst všechno ani možné není - na tobě jako na trůně se skví: můj cit je roubem na tom vzácném kmeni. Ne, nejsem chudý, zrazen, přezírán, dokud v tvém stínu takhle zářit smím, sám nic, však vše, ba víc než všechno mám, když na tvé nádheře se podílím. Nejlepší z nejlepšího přeji ti, desetkrát mně pak štěstí zasvítí.


Jak mohla by má Múza kdy být němá, když dechem svým jí slova diktuješ? V tobě má přece svoje věčné téma, nádherné tak, že nepojme je verš. Poděkuj sobě, stane-li se snad, že se k mým řádkům budeš někdy vracet, hlupák byl by, kdo neuměl by psát, když ty jsi světlem jeho inspirace. Desátou Múzou buď a desetkrát předčíš těch devět, co je každý vzývá, a dej, ať ten, kdo o tobě chce psát, věčnými verši papír rozezpívá. Když můj verš módě padne do noty, má bude snaha, slávu sklidíš ty.


O tobě psát je přece neskromné, když ty jsi půlka mého já - ta lepší. Jak chválit tebe, avšak sebe ne, když díl tvé chvály vždy je můj v mých verších? Už proto musíme se rozejít, a rozdělit, co jedno býti chtělo, rozchodem s tebou chci jen navrátit svůj dluh tvé chvále - zasloužíš ji celou. Mučilo by mne naše odloučení, jak sladkou chuť dát hořkosti však vím: oklamu čas a v láskyplném snění samotu prázdnou tebou vyplním. Dvé spojit v jedno mne pak naučíš: vždyť budeš u mne, i když budeš pryč.


Všechny mé lásky, všechny vezmi si je, co víc tím získáš, než jsi dřív už měl? Ne lásku, která pro tebe jen žije, tu jsem ti dal a k tomu vše, cos chtěl. Když lásku mou sis z lásky ke mně vzal, můžu se zlobit, když s mou láskou spíš? Spíš vytknu ti, žes sebe oklamal, když dopřáváš si, co si ošklivíš. Zloději lásky s láskou odpouštím, že vzal mi všechno, co jsem ještě měl, ač křivda lásky bolí víc, já vím, než všechna nenávist mých nepřátel. Smilníku milý můj, i zlo ti sluší, zabij mne třeba, ale s láskou v duši.


Ty poklesky, k nimž volnost mravů svádí, když z očí sejdu ti a z mysli též, patří k tvým půvabům i tvému mládí - svádíš svou krásou, možná aniž chceš. Ke všem jsi milý, všechny šílí hned, nad všechny krásný, všemi obléhán, když žena svádí, který muž by sved nedat se svést a nebýt milován? Ach, škoda lásky - stačilo jen chtít, krotit svůj chtíč a byl bys na tom líp - čím krása by tě mohla donutit tak marnotratně zradit dvojí slib: ten její, když jsi ji svou krásou sved, ten tvůj - což krásou jsi mne nepodved?


Že mi ji přebral? Budiž, má ji mít, ač, proč to neříct, měl jsem ji moc rád. Že on je její? S tím se nedá žít - ta ztráta bolí nejvíc ze všech ztrát. Vrah lásky je, však já ho zprostím viny: spí s ní jen kvůli mně, mne v ní miluje, a ona důvod k tomu nemá jiný - že je můj přítel, po vůli mu je. Jeho jsem ztratil, získala ho ona, ztratil jsem ji a v zisk to změnil on, za oba teď ten účet se mnou srovná - rád nesu tohle dvojí břemeno: vždyť já jsem on, a proto raduji se: milují mne, když spolu milují se.


Tím víc mé oko zří, čím víc se klíží, zatímco za dne trpí slepotou. Když usne ale, k tobě ve snu vzhlíží, a - temně jasné - jasně září tmou. Stín stínu jsi, co stínem temnot září, jak rozjasnil bys asi bílý den skutečným jasem, co ti září v tváři, když jeho stín tak prozářil můj sen? Jak blažené by byly moje oči, vidět tě v záři živoucího dne, když už tvůj stín se v černé, mrtvé noci i slepým očím září rozžehne. Bez tebe den se v noc hned promění, noc v jasný den, když o tobě smím snít.


Být myšlenkou mé příliš těžké tělo, co dělal bych si z dálek proradných? Za tebou, kdykoli by se mi chtělo, z nejzazších koutů světa letěl bych. Ať si nás dělí třeba celý svět, myšlenka zem i moře přeletí, vždyť stačí na tebe jen pomyslet, a už jsem tam, kde zdržuješ se ty. Myšlenka nejsem, mám své tělo jen a celý svět jak smrt zas dělí nás, ze země jsem a z vody uhněten, slzami jenom odměřuji čas - mým živlem jsou a vzejde z nich jen škoda, těžké jak zem a mokré jako voda.


Jsou pořád s tebou mé dvě další látky - očistný oheň, vzduch jak čiré nebe, putují sem a tam a zase zpátky: po tobě toužím, v myšlenkách mám tebe. Když ty dva živly k tobě posílám jak vyslance mých něžných, vroucích citů, zbudou mi ze čtyř dva a umírám smutkem, že tolik, lásko, scházíš mi tu. Ožiju teprv, až se vrátí zpět ti poslové a přinesou mi zprávy, až o tobě mi začnou vyprávět, že krásný jsi a že se těšíš zdraví. Z radosti smutek přivodí ta slova - pošlu je zpět, ať přeptají se znova.


Můj zrak s mým srdcem vedou lítou při, jak o tvou tvář se mají podělit; zrak tvrdí, že prý srdci nepatří, srdce si ji však nechce nechat vzít a namítá, že v něm tvůj obraz leží jak v komnatě, kam nemůže, kdo chce, zrak nárok neuzná a honem běží pro tu svou kauzu hledat obhájce. A tak ta pře šla před slovutný soud složený z myšlenek, co v srdci dlí, a páni soudci měli rozhodnout, jaký díl z tebe komu přidělí. Zrak má tvůj vnější vzhled, zní výrok sněmu, tvé srdce patří srdci - tomu mému.


V srdci a zraku mám teď spojence a pomáhat si chtějí vzájemně. Jakmile zrak tě, lásko, vidět chce či srdce láskou vzdychá dojemně, pak zrak hned srdce pozve na hostinu, kde tvoje podoba je hlavní chod, jindy zas srdce má se k činu: myšlenky lásky přijdou zraku vhod. Tak skrz tvůj obraz nebo lásku mou, i když tu nejsi, pořád u mě dlíš, mé myšlenky tě všude dostihnou a s nimi já - ne, mne se nezbavíš. A když jdu spát, tvůj obraz se mi zjeví - můj zrak i srdce jsou pak v sedmém nebi.


Tak opatrný jsem, když odjíždím, že každou tretku pečlivě si skryji, zamknu ji na zámek, a potom vím, že netknutou tam zase najdu si ji. Ty dražší jsi než nejdražší můj skvost, útěcha má jsi i má velká strast, největší poklad, co mám na starost - a zlodějům jsi vydán napospas. Pro tebe nemám žádnou šperkovnici, i když můj nejsi, přesto jsi jen můj, zamk jsem tě navždy v srdci milujícím, klíč máš jen ty, jak byl by to tvůj dům. Odtamtud mi tě někdo vezme zas: pro tebe sama ctnost se učí krást.


Až přijde čas - a přijít může, kdo ví -, a začneš na mně hledat samé chyby, až tvoje láska ortel svůj mi poví a účet dá, co nezná žádné "kdyby", až přijde čas a budeš jako cizí, za pohled ani nebudu ti stát, láska, co byla, zničehonic zmizí, výmluvu najde pro zdvořilý chlad, až ten čas přijde, budu obrněn - já vím, co jsem a co si zasloužím, sám proti sobě zdvihnu ruku jen, přísahat budu na seznam svých vin. Že opouštíš mne, důvody máš pádné, já pro svou lásku neumím dát žádné.


Jak krok mi ztěžkne na konci mé pouti, když místo klidu - co bych za něj dal - čím dál tím víc mne pomyšlení rmoutí, o kolik mil teď od tebe jsem dál. Můj kůň jen úpí, smutkem jsem mu ztěžk, plouží se, plouží, chudák, uondán, nějaký instinkt jako by mu řek, že nemá důvod spěchat jeho pán. Ostruha ostrá k ničemu už není, když rozhněván mu boky zkrvavím, on odpoví mi leda zaúpěním, co bolí víc než bodce do slabin. To zaúpění cosi zlého věstí: směřuji k žalu, vzdaluji se štěstí.


Má láska omluví snad mého koně, že loudá se, když od tebe má jet: Proč od tebe bych utíkat měl honem? Spíš spěchat chci, až k tobě půjdu zpět. Nač vymluví se chudák můj kůň ale, až trysk se bude pomalý mi zdát? Ostruhou budu štvát ho neustále, i kdyby letěl, pro mě bude stát. Můj kůň s mou touhou neudrží krok: až moje touha čistou láskou vzplane, zaržá a dá se v trysk a cval a skok, má láska z lásky se mým ořem stane: kůň ať se loudá, nesvede to líp, já po svých k tobě poletím jak šíp.


Jak boháč jsem, co s klíčem v ruce jde otevřít pokladnu, v níž šperky chová, však zarazí se radši pokaždé, aby svou touhu vychutnat moh znova. Proto tak vzácné sváteční jsou dny: že je jich málo, vévodí dnům všem, jak démanty a drahé kameny, šperky, co zdobí skvostný diadém. Tak i čas s tebou pro mne je jak skvost, co skrývám jako poklad v pokladnici - zřídka si dopřeju tu blaženost, že otevřu ji očím žadonícím. Dary mi dáváš krásné nad jiné: radost, když mám tě, naději, když ne.


Z čeho jsi stvořen, z jaké podstaty že tolik stínů za tebou se honí? Jen jeden stín má každý, avšak ty, ač jeden jsi, máš stínů miliony. Zpodobni Adonise - jeho zjev tvého je stínem, špatnou nápodobou, tvář Heleny zkus přikrášlit, a hle: jsi to zas ty - a krásnější z vás obou. O jaru mluv a o podzimní sklizni: jaro je pouze chabý stín tvých krás, podzim je štědrý jak ty ke svým bližním - vždyť na všem krásném ulpívá tvůj jas. Milost všech krás je v tobě zpodobena, tvou věrnost ale žádná krása nemá.


Oč krásnější nám krása připadá, když věrností se zalíbit chce světu! I krásná růže krásnější se zdá, když sladká vůně žije v jejím květu. Zplanělá růže stejně červená se jak pravé růže provoněný dech, má stejné trny, stejně k světu má se, když léto vzbouzí touhu v poupatech. Planý květ krásy však hned pomine, sám v sobě vadne a jak stará panna sám v sobě zemře. Krásná růže ne - po smrti voní v tresti překapána. A tak i ty - až jednou uvadneš, tvou mladou krásu zachová můj verš.


Pomníky mocných z mramoru a kovu přežije všechny všemocný můj verš a čas, co maže nápisy i z hrobů, mých slov se netkne - ty v nich zůstaneš. Sochy ať srazí válka v okamžení, ohněm a mečem zboří každý hrad, ať běsní, jak chce, v její moci není z živoucí paměti tě vymazat. Neboj se smrti, kletby zapomnění, po tvojí kráse nemůže být veta, potomci naši budou si tě cenit všichni a navždy, do skonání světa. V mých verších přežiješ, tím si buď jist, a v očích všech, kdo budou je kdy číst.


Obnov svou sílu, lásko, ať je zticha, kdo řek, že ostří ostřejší má hlad, co ztupne dnes, když nasytí svá břicha, však zítra chuť zas nabrousí si rád. Buď, lásko, jako on, dnes nedrž půst, dej lačným očím najíst do sytosti, zítra se dívej zas a nedopusť, aby žár touhy ztupl lhostejností. Ať ten čas bez tebe je oceán, dělící milence, co na pobřeží se denně vyhlížejí - touhou štván pak jejich zrak se na setkání těší! Nebo ať zlá a krutá zima je to - blažené natřikrát je po ní léto.


Coby tvůj otrok jsem ti k službám zcela, přej si hned to, hned ono, máš to mít, můj čas je tvůj a radost mi jen dělá čekat, až po mně budeš něco chtít. A nezlobím se, že se mi čas vleče, když z ciferníku oči nespouštím, necítím hořkost - odpřisáhnu vkleče -, ač opouštíš mne, což já dobře vím. Ba ani žárlit skoro netroufnu si, ptát se, kde vězíš, u koho jsi host, jen jak tvůj otrok, s trochou smutku v srdci, závidím druhým tvoji společnost. Láska je bloud - a větší nad jiné: ať děláš, co chceš, vše ti promine.


Chraň bůh, co stvořil mne tvým otrokem, abych snad někdy hlídat chtěl tvé spády, anebo ptal se, kdes byl celý den - jak vasal tvůj tě budu čekat tady. Já chci jen trpět, čekat na písknutí, vězněn jak v samotce tvou svobodou, tvé křivdy k výčitkám mne nepřinutí, snášet je hodlám s trpnou pokorou. Buď si, kde chceš, jsi vladař můj a pán, sám přece víš, jak s časem nakládat - i vlastní hříchy odpustíš si sám: já tohle právo nehodlám ti brát. A tak jen čekám, i když je to kruté: ať děláš, co chceš, nikdy nezapřu tě.


Nového nic když není pod sluncem, a všechno, co je, už tu jednou bylo, jak klamem se, když pracně zrodit chcem, co se už jednou bez nás narodilo. Kéž v knize času moh bych listovat a navrátit se o pět set let zpátky do dob, kdy mysl učila se psát a portrét tvůj tam vyčet mezi řádky - pak věděl bych, jak asi maloval starý svět zázrak, jakým je tvá líc, kdo z nás byl lepší, o kráse když psal, nebo zda na tom nezměnil čas nic. Krk za to dám, že za těch starých časů chválili básníci i menší krásu.


Tak jako vlny k pobřeží se ženou, minuty naše k svému konci jdou: derou se vpřed a silou nezmenšenou valí se, valí jedna přes druhou. Nebeským světlem Zrození nám září, však Čas ten musí všechno pokazit: z děcka je muž, a už ho souží stáří, co Čas kdy dal mu, to mu hodlá vzít. Čas kopím protne křehkou krásu mládí a ostrým hrotem vrásky vyryje, svou kosou plení, pustoší a řádí, a každý před ním bez obrany je. Můj verš však Času odolá - to vím: až v chválu na tebe jej proměním.


Což je to vůle tvá, že vidím tebe, ač ztěžklá víčka dávno chtěla spát? Což je to přání tvé, když stíny steré tvým zjevem se mi chtějí vysmívat? Tvůj je to přelud, tvůj, co v mých snech šátrá, mé viny zpovídá a zmarněný můj čas, to tvoje žárlivost snad v noci pátrá, s kým asi byl jsem a s kým budu zas? Ne, tvoje láska takhle velká není, to jen ta má mi bere v noci klid, vždyť jsem to já, kdo odsoudil se k bdění, na stráži musím kvůli tobě být. Na dálku hlídám tě, ty jinde bdíš a jiným blízko jsi - až přespříliš.


Hřích sebelásky ovládl mě zcela, oči i duši mám jak posedlé, až v hloubi srdce se mi zabydlela ta neřest - není na ni žádný lék. Kdo vyrovná se mojí sličné tváři? Ta figura! Ta ryzost charakteru! Nabývám dojmu, když svou cenu vážím, že všechny ve všem předčím - na mou věru! Když ale zrcadlo mi ukáže, jak tvář už zrytou, seschlou stářím mám, hned v sobě jinak čtu a poznám, že má sebeláska byla sebeklam. V sobě jsem tebe ctil, své lepší já; to tvoje krása tvář mi zdobila.


Až budeš na tom, lásko, jako já a pařát času zpustoší tvé tělo, až vychladne ti v žilách všechen žár a vráskami se pokryje tvé čelo, až svěží jitro zhltne černá noc a vyvane jak dým tvůj třpytný jas, až budeš marně volat o pomoc, že mládí ukradl ti zloděj Čas - pro tuhle chvíli já mám dávno lék, tvá krása tebe přežije - a navždy, ač brousí nože pustošící věk a chystá svoje přeukrutné vraždy: mé verše budou Času vzdorovat a ty v nich budeš žít - a věčně mlád!


Když vidím, jak svou rukou zkázy čas hyzdí tvář všech kdysi slavných dob, a pyšné věže do prachu jak srazí, a věčný kov jak najde v něm svůj hrob, když vidím oceán, jak hladově užírá z království, co patří zemi, a každou píď jak zem zas moři rve, a zisk ve ztrátu, ztrátu v zisk tím mění, když vidím tenhle věčný koloběh, a samu věčnost zkáze otročit, ta spoušť mi říká - mně se tají dech - že přijde čas se s tebou rozloučit. Je to jak smrt - a pláčem budu platit, to proto, že mám, co se bojím ztratit.


Když kámen, kov i moře, celý svět všemocná smrt tak nelítostně sžírá, jak tuhle spoušť má krása vydržet, když křehký květ je celá její síla? Vonný dech léta jak by odolal času, co bere ztečí každý den, když brány železné i žula skal mu podlehnou a padají mu v plen? Před truhlou času - hrůza pomyslet -, kam skryjem jeho nejkrásnější skvost! Čí ruka zdrží jeho strmý let? Kdo před ním vezme krásu na milost? Nikdo a nic - než se ten zázrak stane, z mých černých slov že jasná láska vzplane.


Znaven tím vším, já chci jen smrt a klid, jen nevidět, jak žebrá poctivec, jak pýchou dme se pouhý parazit, jak pokřiví se každá čistá věc, jak trapně září pozlátko všech poct, jak dívčí cudnost brutálně rve chtíč, jak sprostota se sápe na slušnost, jak blbost na schopné si bere bič, jak umění je pořád služkou mocných, jak hloupost zpupně chytrým poroučí, jak prostá pravda je všem prostě pro smích, jak zlo se dobru chechtá do očí. Znaven tím vším, já umřel bych tak rád, jen nemuset tu tebe zanechat.


Proč má žít, proč, v tom špatném, shnilém světě, a půvabem svým žehnat bezbožnosti a posvěcovat hřích, co drze kvete a rád se zdobí jeho společností? Proč líčidla teď mají pohřbívat do falše jeho krásu živoucí? Což pravá růže potřebuje lhát a šminkovat si uzardělou líc? Proč má žít, proč, když sama Příroda z celého jmění vydala se v něm: teď bankrotář je - a co jí kdo dá: on jediným je jejím pokladem. Jen jeho pěstuje si, jeho krásu, jak důkaz bohatství - a lepších časů. To z jeho tváře mluví zašlé doby, kdy půvab byl jak květ a tak i mřel, kdy nikdo neznal lež té nápodoby, která dnes zdobí tolik drzých čel, kdy mrtvým ještě nestříhali vlasy a paruky z nich nikdo nedělal, kdy nikdo nežil z ukradené krásy a nezdobil se tím, co jiným vzal. V něm zkrátka svaté časy rozpoznáš, kdy všechno bylo bez příkras a ryzí, kdy krása nosila svou vlastní tvář a nežila jak příživník z té cizí. To jeho tvář tak připomene nám, co krása je, co přetvářka a klam.


Tu část tvé krásy, kterou vidí svět, každý by z duše jenom chválit chtěl: jak mohl by snad někdo nevidět, co vidí každý - i tvůj nepřítel? Však ti, kdo vedou tyhle krásné řeči a zvnějšku zdobí ten tvůj vnější vzhled, začnou své chvále náhle protiřečit, když spatří víc, než zdá se na pohled: když totiž tvoji mysl prozkoumají - a v tom jim tvoje činy pomohou -, pak o tobě hned jiný obraz mají: puch plevele jim zkazí krásu tvou. Jak také vonět moh by půvab tvůj, když svět, v němž rosteš, páchne jako hnůj.


Ať na tebe si kdo chce špínu kydá - krása a pomluva vždy spolu jdou - ta zášť ti přece na kráse jen přidá: očernit blankyt vrány nemohou. A tak buď dobrý, nedej se všanc světu, a pomluvy tvou cenu zvýší hned, červ tak rád plení křehkou krásu květu - a ty jsi pro něj nejkrásnější květ. Za sebou máš už všechny svody mládí, prošels tím vším, a bez šrámů a ran, závist ta ale mívá jazyk hadí, syčí tím víc, čím víc jsi uctíván. Nebýt jak stín ta zlostná pomluva, království srdcí byla by jen tvá.


Netruchli, prosím, pro mne déle snad, než odzvoní svůj chmurný vzkaz má hrana: že musel jsem se pod zem odebrat a dělat červům domácího pána. A budeš-li kdy tyhle řádky číst, nemysli na mne: z lásky jsem je psal a zradil bych ji, kdyby tenhle list tvůj zármutek snad někdy vyvolal. A tak mám k tobě jenom jedno přání: až jednou budu v černé zemi tlít, na moje jméno nevzpomeň si ani, ať umře se mnou vzájemný náš cit. Kdybys dal světu najevo svůj žal, svět by se jenom mně a tobě smál.


Zapomeň na mne, lásko, zapomeň - co jinak řekneš, až se zeptá svět, cos na mně měl, a proč, proč žes to jen mě miloval? - ne, nemáš odpověď. Až umřu, krásně lhát všem můžeš leda o tom, jak byl jsem skvělý, když jsem žil, pravda je skrblík, zadarmo nic nedá, i kdybys hrob můj stokrát opentlil. Z věrnosti ke mně o mně měl bys lhát? Spíš ať mé jméno skončí jak já v hrobě a ty se ke mně radši nechtěj znát, děláš tím hanbu mně, tím víc pak sobě: Já vím, že málo jsem - ty styď se též: že tohle málo tolik miluješ.


Ten roční čas je, vidíš, na mně znát, kdy žluté listy, těch pár posledních, na větvích visí, jimiž třese chlad - v těch pustých kůrech ptačí zpěv už ztich. Smrákání toho dne už ve mně uvidíš, co po západu slunce skomírá; černá noc kradmo unáší ho pryč - ta pečeť klidu, smrti druhé já. Ve mně už vidíš žár se tetelit, co na popelu svého mládí leží jak v poslední své žhavé posteli; čím plál, tím dohořel - teď doutná stěží. Když tohle vidíš, rozhoříš se touhou milovat víc, co ztratíš zanedlouho.


Jen neměj strach, až smrt mne vezme tam, kde kauci za mne nikdo nesloží - já jistý úrok v těchhle verších mám a z něj pak tady s tebou hodlám žít. Jak v knize si pak ve mně budeš číst, v mém lepším já, co zasvětil jsem tobě: mou duši uchová ti tenhle list, až moje tělo pochovají v hrobě. Tak ztratíš ze mne jenom horší část, potravu červů, tělo smrtelné: tu mrzkou kořist ať si urve čas - pro tebe není, ty máš přece mne: tělo je jenom schránka bez vší ceny, tys v těchhle verších cele obsažený.


Jsi pro mne, lásko, chlebem vezdejším, deštěm, co něžně skrápí suchopár, já boháč jsem, co strádá bohatstvím, po klidu toužím, nalézám jen svár: jásám, že mám tě, pak hned strachy hynu, že mi tě vezme krutý zloděj Čas, žárlivě střežím tě, však za vteřinu všem očím pyšně dám tě napospas, hned tebou zpit, hned zmírám žízní, sotva jsem syt, hned hlady umírám, jsem touhou štván a rozkoš hledám v trýzni, šílím, když chci tě, šílím, když tě mám: den co den hladov, denně přesycen, slastí i strastí zmírám každý den.


Proč se můj verš tak nerad módně zdobí, proč pořád stejný je a bez příkras, proč nenadbíhá mravům nové doby, proč nedbá pouze o styl, o výraz? Proč píšu prostě a vždy o tomtéž, proč stará slůvka jsou mým veršům vhod, proč v každém z nich můj podpis nalezneš, proč netají svůj původ ani zrod? To ty jsi, lásko, moje věčné téma, o ničem jiném neuměl bych psát, já znovu nosím slova obnošená a říkám zas, co řek jsem tisíckrát. Tak jako slunce vychází vždy znova, má slova lásky stará jsou i nová.


Neptej se zrcadla, proč krása chřadne, hodin, proč prchá čas - vždyť ty to víš, svou mysl vtiskni na ty listy prázdné, do zápisníku piš a uvidíš: vrásky, co zrcadlo ti ukáže, mementem hrobů jsou, co lačně zejí, z plíživých stínů hodin poznáš, že vteřiny na věčnost tě poslat chtějí, když ale svěříš vše, co napadne ti, papíru bílému jak samo nebe, myšlenky dozrají ti jako děti: když se k nim vrátíš, poznáš v nich sám sebe. Jak svátost ať je popsaný můj list, až si v něm budeš jak sám v sobě číst.


Tak často jsem tě jak svou Múzu vzýval, můj verš tvou krásou dal se tak rád vést, že kdekdo toho začal zneužívat a chrlí rýmy, tobě na počest. Tvé oči naučí i němé zpívat a ztěžklou tupost lehounce se vznést, učenost vážná dostane hned křídla a lehký vtip a šarm a třpyt a lesk. V mém verši ale planeš nejjasněji, planetou jeho jsi, tvé je to dítě, ostatní jenom styl si krášlit chtějí, tvou krásou kdekdo přizdobí se hbitě. Můj rým však tvým je obrazem a vím, že v něm svou hloupost v moudrost proměním.


Když vzýval jsem tě, lásko, jenom já, můj verš tvůj půvab měl - a měl ho celý, teď však má Múza, chudák, skomírá, protože jiní vzít by mi tě chtěli. Já vím, má lásko - o tobě má psát jen básník největší a mistr slova, ať ale řekne, pokud nechce lhát, že co ti vzal, jen navrací ti znova. Když ctnost ti půjčí, měl by přiznat též, že z činů tvých ji bral - když krásu dá ti, že o dar nejde, ale o krádež: co z tebe vzal si, musí chválou vrátit. Neděkuj za to, dělej drahoty: co on si půjčí, splácíš jenom ty.


Mne jímá strach, když o tobě mám psát, vždyť větší duch dnes šíří slávu tvou, a slovy nešetří - jak chtěl by snad touhle svou chválou umlčet tu mou. Tvé srdce však je šírá mořská pláň, vznešené lodě pojme i ty skromné, a vím - ač ubohou jen bárku mám, že najde se v něm místečko i pro mne. S mělčinou přízně spokojím se pak, a hlubiny ať on si brázdí pyšně, když ztroskotám a bude ze mne vrak, on nade mnou ať dme se bezostyšně. Nejhorší na tom ale bude snad, že z lásky k tobě poznám tenhle pád.


Buď složím já dřív kosti v černém hrobě, anebo tobě složím epitaf: smrt nevezme tě - budeš žít v mém slově, zatímco ze mne zbude pouhý prach. Tak tvoje jméno bude věčně žít, a já se ztratím tiše, beze stop: do očí živým chci tě uložit, mým lůžkem bude obyčejný hrob. Tvým náhrobkem ať zůstane můj verš, ať čtou jej oči dosud nezrozené: ve slovech lidí živý zůstaneš, až rty, co mluví dnes, už budou němé. To v lidském dechu budou žít má slova - a v každém z nich ty vstaneš z mrtvých znova.


Já vím, já vím - co je ti do mé Múzy, manželé nejste, takže právo máš obcovat s jinými - vždyť jsou tu druzí, jimž svoji krásou knihy požehnáš. Jsi příliš krásný, příliš mnoho víš, můj verš jen skromně kulhá za tebou, tak jaký div, že o mě nestojíš a lepší chválu hledáš než tu mou. Až budeš však mít rétoriky dost, a nakroucených módních frází též, má prostá slova vezmeš na milost, svou pravou podobu v nich nalezneš. Šminky snad sluší neduživým tvářím, ta tvá však nejvíc prostou pravdou září.


K čemu jsou tobě šminky lichocení, proč měl bych chválou líčit tvoji krásu! Doufal jsem - doufám -, pro tebe že není bezcenná měna básníkova hlasu. A tak jsem radši vždycky býval zticha, abys ty sám moh světu ukázat, jak snaha dnešních pisálků je lichá, když o tvé kráse krásně chtějí psát. Tys však mé mlčení měl za zločin, ač ke cti slouží mi - a dvojnásob: vždyť ublížil jsem tvojí kráse míň než ten, kdo v lichotkách ti kope hrob. V jednom tvém oku života víc září, než já a on kdy chválou můžem zmařit.


Kdo řekne víc, byť nejvíc chvalořečí, než ten, kdo řekl by, že ty jsi ty? Kdo se ti rovná, kdo tě v něčem předčí, kdo má tvůj šarm, tvůj lesk, tvé kvality? Co by to bylo, ptám se, za básníka, kdyby svůj námět trošku nezkrášlil? Kdo ale píše o tobě, ať říká, že ty jsi ty - tím zkrásní jeho styl. Ať opíše, co v tobě stojí psáno, ať chválou nekazí dar Přírody, a jeho slova ryzím jasem vzplanou - tou jejich slávou přece budeš ty. Ty se však rád dáš chválou oslavovat, tvou krásu kazí příliš krásná slova.


Má málomluvná Múza ostýchá se všech krásných slov a zlatoústé chvály, těch vzácných výrazů, co o tvé kráse snad všechny Múzy dohromady daly. Miluju dobře, jiní dobře píší, jak farník jsem, co prostá slova zná jen: když chvalozpěvy na tebe pak slyším, užasnu vždycky a pak špitnu "amen". "Je to tak," řeknu, když tě chválí druzí, i slova největší však malá jsou - mou lásku k tobě necvičily múzy: říká, co slova říct už nemohou. Dech slov tak můžeš jak chceš obdivovat: můj němý cit však mluví víc než slova.


Což jeho pyšný, vzdutý verš to byl, jímž dmou se plachty jeho krásných strof, co z kolébky mou lebku proměnil v márnici marných, náhle mrtvých slov? Což jeho duch, co s duchy rád se radí, jak nadpozemsky psát, snad řeč mi vzal? Ne, on a jeho noční kamarádi mi nezabrání přece, abych psal. A ani on či démon nebo ďas, co každou noc mu dává rozumy, nemůže přece umlčet můj hlas - ať říká, co chce, tohle neumí. Když v jeho řádcích spatřím však tvou líc, ztratím hned téma, nemám už co říct.


Sbohem, můj drahý, drahý přespříliš, už přece znáš svou vlastní velkou cenu. Teď se z ní stal tvůj propouštěcí list; mé právo na tebe je dávno promlčeno. Já tebe od tebe jsem dostal darem, čím si však zasloužím tak vzácný dar? Příčinu k tomu v sobě hledám marně, mám tě jen na dluh, vrátím, co jsem bral. Dal jsi mi sebe, neznaje své ceny, anebo mne jsi velmi přecenil, tak vzácný dar mně souzen není, vezmi ho zpět, je tvůj - a vždycky byl. Já s tebou spal, jak spíme se svým snem: ve spánku král - a žebrák, když je den.


Až se ti zlíbí mít mne v nelibosti, výsměchem krutým až mne zahrneš, při tobě budu, sám sobě se pomstím, řeknu, že pravdu máš, ač vím, že lžeš. Své chyby přece já znám nejlíp sám; sepíšu příběh, tobě pro radost, o skrytých vadách, o všech, co jich mám, ty mne pak zatrať - získáš přece dost. Ztracen i zatracen já získám též; každý můj vzdech se tobě podobá, sám sobě ublížím, když ty to chceš, pak raduji se za nás za oba. Tak tě mám rád, že patřím ti jak stín, a kvůli tobě sebe zatratím.


Žes opustil mě, protože mám chyby? Hned jak to řekneš, já je budu mít. Že kulhám? Zchromnu, když se ti to zlíbí, vždy s tebou ve všem budu souhlasit. Nikdy mne, lásko, nezneuctíš dost, i tvoje urážky já budu milovat, sám sebe znectím, tobě pro radost, nebudu se, když nechceš, k tobě znát, vyhýbat se ti budu, nikdy již nevyslovím tvé jméno milované, abych - já nehodný - snad přespříliš nekřísil staré přátelství, můj pane. Abych byl s tebou, jsem sám proti sobě, nemám se rád, když nelíbím se tobě.


A tak mne nenáviď, když chceš, hned teď, teď, když se svět snad celý na mně mstí, jak krutý Osud tu svou ránu veď - nečeká on, proč čekat měl bys ty? Ne, nečekej, až přečkám tuhle smršť a zármutek a bolest pominou, po nočním vichru neposílej déšť, ne po kapkách, zkus naráz do mne tnout. Chceš-li mne opustit, proč čekat mám, až menší zlo se na mně vybouří, ne, ne, jen udeř hned, ať ze všech ran mne nejdřív postihne ta nejhorší. Až tebe ztratím, budu vědět, že mne jiná bolest bolet nemůže.


Někdo se rodem, někdo umem pyšní, někdo zas silou, někdo bohatstvím, někdo chce šatem omráčit své bližní, sokoly, koňmi, chrty - co já vím. Každý jsme nějaký a každý hledá radost, co potěší ho nad jiné, pro mne to jsou jen titěrnosti, leda mám mnohem víc, mám všechno - v jediném: tvá láska víc je nežli skvělý rod, než bohatství, než šaty nákladné, než sokol, kůň, než nejvzácnější chrt, svět mi tě závidí - a aby ne! Dokud tě mám, tak nikdo nemá víc, když tě však ztratím, nezbude mi nic.


Tak nech mne, nech, co víc se může stát, zůstaneš stejně doživotně můj, což tvoji lásku moh bych přežít snad? Život svou láskou dáváš mi - je tvůj. Proč bát bych se měl největšího zla, když nejmenším hned do hrobu mne srazíš, jsem na tom dobře, aspoň se mi zdá, měj si své vrtochy, mě neporaníš. Tvá nestálost mě nedotkne se ani, život mi vezme, no a co má být? Šťasten, že mám tě, šťasten v umírání, jsem rád, že bez tebe bych nemoh žít. Tak krásné štěstí mívá i svůj rub: třeba mne podvádíš, a já jsem hňup.


Dál budu věřit, že mne nepodvádíš, budu jak hňup, jak manžel paroháč; v tváři máš lásku, uvnitř změnu tajíš, tvá tvář je u mne, srdce jinde máš. Tvé oči nejsou schopné nenávisti, tvou proměnu z nich proto nevyčtu, z výrazu tváře u jiných lze zjistit zrady a nevěry jak na účtu. Však tvojí tváři nebe přisoudilo navždy jen něžný, láskyplný vzhled, v něm tvoje myšlenky a city skrylo, takže jen lásku uvidí v něm svět. Jablku Evy podobáš se trochu, když uvnitř nejsi to, co na povrchu.


Kdo má moc ublížit, a neublíží, kdo nečiní, co říká jeho líc, kdo, sám jak kámen, chladný ke svým bližním, jinými hýbe, s ním však nehne nic, ten darů svých je dobrým hospodářem a umí těžit z boží milosti, jen ten je pán a majitel své tváře, druzí jen slouží jeho skvělosti. Létu je milá letní květina, i když jen pořád pro sebe si žije, nejsprostší plevel však víc ceny má, než vzácný květ, co nákazou už hnije. Výsostnou krásu zničí nízký čin, lilie v rozkladu čpí hůř než blín.


Tvůj půvab líbeznost tvé hanbě dává, co jako červ se v růži usadila a pověst v rozpuku ti rozhlodává! V jak pěkný šat se špatnost zahalila! Zlé jazyky, co do práce se daly a oplzle se válí v pomluvách, tou pohanou tě nevědomky chválí - svým jménem smyješ špínu lživých zpráv. Jak krásné sídlo poklesky tvé našly, když rozhodly se v tobě zabydlet, závojem krásy hříchy zakrýváš-li, hned všechny zmizí, zkrásní celý svět. Však nehřeš na to, každý přece ví, že ostrý nůž, zle užit, otupí.


Ten vytýká ti bujné hříchy mládí, ten chválí zas tvou rozvernost a šarm; však i tvé chyby všichni mají rádi, vždyť každý hřích hned změníš v půvab sám. Bezcenná tretka nabude přec ceny a z prstu krále zazáří jak skvost, tak i tvé hříchy - tebou povýšeny - hned promění se v nejryzejší ctnost. Ach, kolik jehňátek by za své vzalo, kdyby vlk chodil v rouše beránčím? A ctitelů by nebylo zas málo, co zrádným šarmem bys je omráčil. Tím bys, můj milý, poškodil i mne: ty smíš být můj a tvoje pověst ne?


Podoben zimě byl čas bez tebe, radosti moje prchavého času! Pohasl den, a jak když zazebe, prosinec pustý pohřbil letní krásu. A přece tenkrát patřil létu čas, plodivý podzim těhotný byl už, donosil jen, co počal letní jas, jak lůna vdov, když opustil je muž. Pro mne ta hojnost zela prázdnotou, sirotek jsem, co naději svou ztrácí, co s dary léta, k čemu mi jen jsou - kde nejsi ty, tam zmlknou hned i ptáci. Když se snad ozve jejich smutný hlas, listy hned zblednou - tuší zimní čas.


Od tebe zjara odloučen jsem byl, když pyšný duben, v plné parádě, elánem mládí zemi roztančil, že mrzout Saturn taky tančit chtěl. Ptačí zpěv ale, ani sladký pel květů tak různých odstínů i vůní, o létě vyprávět mne nepřiměl či těžit z darů hýřivého klínu. Nad bílou lilií jsem neužas a růžím nechválil nach potemnělý, ač byly krásné, pravý vzor všech krás - jak stíny věrné - jenom v tobě měly. Od tebe když jsem, je mi jako v zimě, se stíny hraju si - snad utěší mě.


Fialku okřik jsem, co taky s ní: "Ty zlodějko, mé lásce vzalas dech a vydáváš ho klidně za vlastní!" Že v její tváři něžně září nach? Pila tvou krev! Však dostanu ji z ní. Z tvé ruky lilie si bělost braly, z tvých vlasů nakrad vůni majorán, růže, co o trní se popíchaly, zrudly i zbledly z milostných těch ran, pleníce v tobě všechno, co se dalo - nach, bílou pleť i přelíbezné vůně - za tuhle krádež každý trest je málo: červ smrti zákeřně jim hlodá v lůně. Takových květinek je mnohem víc: neokrást tebe, neměly by nic.


Kdepak jsi, Múzo, žes už zapomněla, promlouvat o tom, v čem tkví tvoje moc. V bezcenných písních rozdáváš se zcela, námětům nízkým dáváš vznešenost. Tak už se, Múzo, vzpamatuj a hleď napravit všechno veršem důstojným, pro toho zpívej, kdo tě ctí, a hned najdeš své téma, formu, styl i rým. Tak čiň se, čiň, mou lásku prohlédni si: najdeš-li vrásku, třeba jedinou, co čas už vyryl v její krásné líci, satiru napiš, do smrti hleď tnout. Mou lásku zvěčni dřív, než Čas ji srazí, otup mu kosu, zabraň dílu zkázy.


Svou nedbalost jak, Múzo, omluvíš, když pravdu od krásy chceš oddělovat? Má láska je přec obojí, jak víš, a z obojího žijí i tvá slova. Odpověz, Múzo, nechceš doufám říct: "Co pravda s krásou? Proč ji krášlit znova? Pravda je pravda, nelíčí si líc, sama je krásná, proč ji vylepšovat?" Mlčíš, že krása ví vždy o své ceně? Nech už těch výmluv: na tobě přec je, zda skončí navždy v kobce pozlacené, či její sláva věky přežije. Do toho, Múzo, naučím tě psát a jeho krásu navždy uchovat.


Jen zdánlivě já v lásce držím půst, miluju víc, ne míň, jak zdá se světu. Lásku jak zboží z básníkových úst vykřičet nechci všude do kupletů. Já o své lásce s chutí zpíval kdysi, když byla nová, jarně zářivá - i Filomela zpívá milujícím, ale jen zjara, v létě nezpívá. Neříkám, že mi léto milé není, ač noc už netiší zpěv slavíků, větve už ztěžkly ptačím švitořením - slavičí hymnus zplaněl do křiku. Jak slavík rád se na čas odmlčím, aby ti všední nepřišel můj rým.


Má Múza rodí samá ubožátka, ač téma vděčné měla víc než dost, k čemu jsou tretky slov, ta cingrlátka, když námět sám je lepší bez příkras. Nezlob se na mne, nemohu už psát, zkus do zrcadla radši pohlédnout, můj verš tvé tváři má se vyrovnat? - Pisálek jsem a trouba, pouhý bloud! Což není hřích chtít vylepšovat slovy, co obejde se lépe beze slov? Tvůj půvab přece o tobě víc poví než moje šminky blekotavých strof. Víc, mnohem víc ti řekne zrcadlo, než ve verších mne říct kdy napadlo.


Příteli, tebe stáří nedotkne se, věčně být mlád můj zrak ti pomáhá. Tři zimy zpustle pustošily v lese a třikrát stromy svlékly do naha, tři jara podzim zbarvil do žluta, třikráte duben vydech naposled v úpalu června, avšak netknuta procesím času zůstala tvá pleť. A přesto čas, jak ručka ciferníku tiše se krade, okrádá tvou tvář, nehybná zdá se, avšak v okamžiku pohne se přec - a ze mne je hned lhář. Tu hrůzu slyš, ty čase budoucí: než zrodíš se, smrt krásu zardousí.


Kdo lásku mou jak modloslužbu plísní, přítele modlou zve, ať změní tón! Pořád ho chválím, tématem mých písní je on, jen on a zase jenom on. Laskavý dneska, zítra, napořád, věrný je, věru, tak, že i můj verš věrnosti věrný musí být - já rád píšu a píšu pořád o tomtéž: jak věrný je, jak laskavý, jak krásný, jak marně hledám výstižnější slova, jak důvtip schází každé mojí básni, jak trojí v jednom chválím pořád znova. Laskavost, věrnost, krása, ty můj milý, jak trojice se v tobě usídlily.


Když v kronikách už dávno zašlých dob čtu popisy těch krásných hrdinů, rytířů, dam, co vzal je všechny hrob, však v rýmech dožili se našich dnů, pak v každém verši jako na obraze poznám tvou dlaň, tvé rty, tvé oči, čelo a svitne mi, že tvojí mladé kráse to staré pero přiblížit se chtělo. Ač staří mistři psali proroctví současných dnů a tvůj předobraz, tušili jenom, co dnes každý ví - nemohli popsat poklady tvých krás. Co na to říká naše dnešní doba? Očima žasnem, scházejí nám slova.


Ani můj strach, ba ani celý svět, co na prorocké duše tolik dá, mé lásce nájem nevyměří teď, ač jistou zkázu věštil jí tak rád. Smrtelná luna smrt svou přežila, svým věštbám auguři se mohou smát, věčný mír vítá věčná oliva, z nejistot vzešel pevný majestát. Je to jak balzám, po němž láska vzkvétá, a Smrt ať tančí, jak já zapískám, po němých zástupech ať si je veta, já ve svých verších nesmrtelnost mám. Pro tebe pomník jsou, co potrvá, až hrobky tyranů se změní v prach.


Co ještě zbývá říct, co svěřit peru, čím ještě oddanost mám projevit? Dost jsem už řek, dost napsal na mou věru, dost tebe ctil, dost vyjádřil svůj cit. Chlapče můj milý, jako k modlitbám ke stejným slovům navracím se denně, do starých slov se nově oblékám a každé z nich je pro mne posvěcené. Jsi můj, já tvůj - chci pořád opakovat ten věčně mladý katechismus lásky, před zkázou stáří chrání tě má slova - popsanou stránku nezohyzdí vrásky. Už první slovo z lásky zrozené, od lásky smrt - a navždy - zažene.


Ne, nejsem falešný, a ty to víš, ač byl jsem pryč, mé city nevystydly, sám se sebou bych rozešel se spíš než se svou duší - a ta v tobě bydlí. V tvém srdci sídlí moje láska němá, jak tulák navrací se k tobě domů, vždy přijde včas a časem nezměněna, čímž jako vodou smyju tu svou skvrnu. Ne, nevěř, že bych snad tak hříšný byl, ač hříšný jsem, já vím, už víc než dost, a tebe, lásko, navždy opustil - ztratit vše pro nic je přec bláhovost. A celý širý svět je pro mne nic, v něm ty jsi všechno - můžu snad chtít víc?


Žel, je to tak - já sem a tam se bral, všem dělal šaška, svoje nitro plenil, to nejdražší jsem levně prodával a staré lásky v nové zrady měnil. Oddanost, pravda, bývala mi cizí, já oddával se spíš svým nevěrám, z těch zrad jsem ale poznal, co je ryzí, omlád jsem v srdci, vím, co v tobě mám. Už vím, že mám, co navěky chci mít, nač rozutrácet jinde starou touhu a tobě nová muka působit, když chci ti patřit jako svému bohu. Přijmi mne zpět, buď zase moje nebe, miluj mne, miluj, jak já mám rád tebe.


Štěstěnu vem si na paškál, ne mě, tu hříšnou bohyni mé hříšné slávy, to kvůli ní se živím veřejně - že prodávám se, prodejné mám mravy. Tak svoje jméno špiním pořád znova, vždyť čím kdo zachází, tím také schází - barvou se ztřísní ruka barvířova - slituj se, slituj, ušetři mne zkázy. Lékařem buď mi, já se léčit chci, sladký mi bude hořký pelyněk, potírat octem budu infekci, pokání dvakrát denně brát jak lék. Mít však tvou lítost, příteli, já vím, že jako zázrakem se uzdravím.


Ať slitovnost tvá smaže cejch z mých skrání, co vpálila tam sprostá pomluva, ať si mne kdo chce chválí nebo haní, zlo změní v dobro dobrá slova tvá. Jsi pro mne všechno, celý svět jsi pro mě, hanu i chválu jen z tvých úst chci znát, co je mi do jiných a jiným do mě, v tobě mám soudce dobra nebo zla. Ostatních ptát se nemám proč a nač, jak had jsem hluchý k tomu, co mi říká lichotník nebo nactiutrhač - ať mi to ale nikdo nevytýká: vždyť v myšlenkách mých žiješ jenom ty, jinak svět mizí v propast prázdnoty.


Když odloučen jsem od tebe, já svět vidím jen myslí svou, ne očima, zrak na nic mi je, i když na pohled vidí, jak slepý je, nic nevnímá a nedoručí duši žádný vjem, květinu, ptáka, cokoli, nač padne, nesdělí mysli, co se kmitne v něm, vše, co kdy spatří, zašantročí zrádně. Ať vidí hrůzy hrůz či krásy krás, hrdličku, vránu, peklo nebo nebe, horu či moře, noc či denní jas, celý svět v mžiku promění mi v tebe. Nevidím nic - že na tebe jen myslím, má věrná mysl zrazuje mé smysly.


Což moje mysl, tebou povznesená, pije mor králů - krásný sebeklam? Nebo můj zrak snad brýle klamu nemá, jen alchymii naučils ho sám, jak z příšer, oblud, neforemných věcí anděly dělat tobě podobné, v nejvyšší dobro přetavit jak v peci nejhorší neřest, na niž pohlédne? Mám v očích klam - to první pravda bude -, jím namyšlenou mysl opájím, můj zrak jí jako králi servíruje a podle chuti nápoj upraví. Je-li v něm jed, kdo dopustil se chyby? Můj zrak pil první, co se jemu líbí.


Ty verše lžou, v nichž psal jsem neustále, že víc už nemohu tě milovat, tehdy jsem ještě nemoh vědět ale, proč jasný plamen měl by jasněj vzplát. Když poznal jsem, jak Čas nám účty vede, zrazuje sliby, zákon na cár trhá, i silnou mysl z pravé cesty svede, dobrými úmysly i krásou mrhá, ze strachu z Času, z toho despoty, já honem psal: "Teď nejvíc mám tě rád," a v nejistotách hledal jistoty, přítomnost vzýval a víc nechtěl znát. Jaképak "nejvíc", říkám dnes už po sté: láska je dítě, pořád přece roste.


Ne, neznám nic, co překážet by mělo svazku dvou duší. Láska láskou není, když zradou trestá zrádné křehké tělo a změnu tím, že sama se hned mění. Ne, láska je jak maják, pevný bod, hvězda, co vede bárky zbloudilé po pustých pláních rozbouřených vod - znáš její výšku, cenu její ne. Že láska musí Času otročit, po mladé tváři že je brzo veta? S proměnou Času nemění se cit a vydrží až do skonání světa. Že kážu bludy? Důkaz že jsem sám? Nepsal jsem snad? A nebyl milován?


Co kdybys takhle ved svou obžalobu: že málo splácím, ač ti dlužím moc, že nedostál jsem nikdy svému slovu, ač vázalo mne každý den i noc, že zahazoval jsem se s nýmandy a marnil čas, co tobě drahý byl, že často jsem ti říkal "Nemám kdy", ač s jinými jsem časem nešetřil, všechny mé chyby sečti, neměj strach domněnky dodat k tomu, co víš jistě, šípům svých očí drž mě na dosah, leč nezastřel mne jimi nenávistně: jen zkoušel jsem tvou věrnost - tohle povím celému světu místo obhajoby.


Kdo apetýt svůj dráždí věčně, kořením ostrým chuť si spálí asi, kdo projímadlo bere nadbytečně, domnělým lékem nemoc přivolá si. I já tvé sladké něhy měl jsem dost a hořké přísady jsem hledal jen, přesycen dobrem - jaká bláhovost - já stonal dřív, než byl jsem nemocen. Když vychytrale v lásce léčit chcem nemoc, co nemocí moc ještě není - přebytek dobra kurýrujem zlem -, domnělá nemoc se hned v pravou změní. Z čehož i pro mne naučení plyne: kdo tebou stůně, na každý lék zhyne.


Ze slzí Sirén lektvary jsem mísil, vařil je v baňkách černějších než peklo, nadějí strach a strachem naděj křísil, pod rukou štěstí se mi rozuteklo. Jak bludně se mi srdce zatoulalo, když myslel jsem, že ráj mám na dosah, oči se zbláznily a tak se stalo, že jako hvězdy spadly ze svých drah! Mohou být krásné květy zla, můj pane, zlo někdy s dobrem ruku podá si, z popela lásky láska znovu vzplane a roste do síly a do krásy. A tak se znovu k svému štěstí vracím, třikráte víc zlem získávám, než ztrácím.


Já znám tvou krutost, dnes jsem vděčný za ni, ta bolest zlá, co tehdy ťala mne, dnes před tebou mi hříšnou hlavu sklání - já přece nemám srdce z kamene. Vždyť jestli jsem ti ublížil, já bloud, jako ty kdysi mně, pak prožils muka, já tyran neráčil si vzpomenout, jaké to je, když srdce smutkem puká. Noc našich strázní kéž nám připomene, jak hluboko nás smutek může tnout, jak v tobě najdu, a ty zase ve mně útěchu spíš, co dá nám spočinout. Tvůj přečin budiž naše výkupné: v tvém srdci najdu je, a ty zas v mém.


Je lepší špatným být než špatným zdát se, když na všem dobrém každý špatnost hledá, jak se pak radost z lásky nemá ztrácet, když soudí ji jen cizí závist bledá. Proč mají zrádné, cizoložné oči své vlastní choutky házet na mou hlavu? Že hřeším? Dobře, když svět na to skočí nemravným strážcům bezúhonných mravů. Ne, ne, jsem, jaký jsem, a tuhle špínu zpět hážu tomu, kdo ji nakydal, ať ukáže se, kdo na tom má vinu, že čistým činům podlý význam dal. Důkazy pro to ovšem nemá žádné - leda že zlo, jen zlo snad světem vládne.


Ten zápisník, cos dal mi na památku, navěky je v mém mozku ukrytý, pilně tam píšu, avšak místo řádků v paměti navždy zapsaný jsi ty - vlastně ne navždy, jenom na tak dlouho, jak srdce s mozkem si tě udrží, než paměť v nepaměť se změní pouhou - tak dlouho zkrátka, jak já budu žít. Proč lásku měl bych řadit do řádků, za každým vzdechem čárku udělat, co s památníkem, když tvou památku ve svojí paměti chci uchovat. Ta pomůcka, co má tě připomínat, záminku dala by, proč zapomínat.


Nejásej, Čase, já se nezměním, svým věžím sebevýš ať zvedáš hlavu, všechno tu bylo už, a já to vím - jen staré triky, možná v novém hávu. Že život krátký je, chcem obdivovat, co podsouváš nám, ač to staré jest, svou vlastní touhou zrodíme to znova, na sobě samých zkoušíme tu lest. Vzepřu se tobě a tvé historii, co bylo, bude - jest - mne nevzruší, lže minulost i to, co právě žiji, tvůj věčný spěch nás klame na duši. Tvé lži i kose navzdory však dím: nejásej, Čase, já se nezměním.


Kdyby má láska dítkem pompy byla, jak parchanta ji odvrhni a hned, rozmarům Času by jen otročila, tu býlí byla by, tu zase květ. Má láska není kam vítr, tam plášť, není jí třeba lichotek a moci, a když je zle, hned nemění se v zášť, jak se to dneska všeobecně nosí. A nezná úskoky a spoustu triků, kacířské slouhy krátkodechých dní, má svoji vlastní velkou politiku, vydrží mráz i horko polední. Ty slouhy Času volám - dosvědčí mi, že neodčiní smrtí nízké činy.


Proč bych měl někde držet baldachýn a vnějším leskem lesku pocty vzdávat, budovat věčnou slávu, ač sám vím, že pomíjivá je jak polní tráva? Což vyplácí se splácet poctám nájem a vyplatit se z vlastní podoby, pak pro pamlsky o chléb ztratit zájem, jak boháč žít, a nemít na dluhy? Do svého srdce vezmi si mne zkrátka, výměnou za to nabízím, snad smím, poctivý obchod, i když bez pozlátka - za tebe prostě sebe vyměním. Zmiz, udavači, navždy mlčet musíš, vždyť nemáš komu udat věrnou duši!


Srp Času zadrž, ty můj milý hochu, a zrádný písek hodin zpomal trochu, jiné nech chřadnout, ty zraj do krásy, nabírej léta, abys nabral sil. Vládkyně zkázy, mocná Příroda, co bere jiným, tobě ráda dá, snaží se, snaží uchovat tvou krásu, a tak se pomstít vražednému Času. I její miláček, tak zní má lekce, přes všechnu snahu umře bez protekce. Smrt vede účty - a je neúplatná: ty půjdeš též, až směnka bude splatná.


Dřív nikdo v černé krásu nehledal, a pokud ano, v tichosti to tajil, dnes se však z černé pravzor krásy stal a čistou krásu za parchanta mají. Kdekdo si dneska hraje na přírodu, šminkami líčí ošklivou svou líc, posvátnost krásy zašla na tu módu, už nemá jméno, chrám, čest, zkrátka nic. Když černou v tváři nosí moje milá, pak ze smutku, že celý svět dnes letí na podvod paruk nebo na líčidla, přírodu przní přibarvenou pletí. Že tenhle žal však sluší jí až moc, dnes módou je být černější než noc.


Jak často, lásko, sladká hudba zní z nástroje, co se štěstím celý chvěje, zatímco prsty miluješ se s ním a struny slastí úpí roztouženě, jak často závidím pak klávesám, že bez okolků líbají tvé dlaně, já rty tu něžnou žeň chtěl sklízet sám a ne tu stát a studem rudnout za ně. Klávesami by chtěly být mé rty, pak bys je něhou obdařila snad, dřevo je na tom líp než já, když ty, co dřevu dáš, mým rtům chceš odpírat. Proč drzé klapky mají všechno dostat, jim prsty dáváš, mně dej svoje ústa.


Mrháním sil v tmách hanby pustošivé je chtíč, když rve, co chtěl. Když teprv chce to, zná jenom krev a zrady, sliby křivé, surovec, vrah a lhář a sketa je to. Hnusí se nám, jak poskytne nám slast, jak máme to, co zoufale jsem chtěli, hned nepříčetně zoufáme si zas, že jsem mu, blázni, takhle naletěli. Blázni, když chcem to, blázni, když to máme, šílíme před tím, při tom, po tom též, vteřinu štěstí dlouze odpykáme - z příslibu blaha bláhová je lež. To všechno každý ví, však nikdo neví, jak peklu uniknout, když číhá v nebi.


Oči mé milé nejsou slunce věru, její rty nejsou rudý korál zas, ňadra jak sníh? - kde jen ten příměr beru, z drátu, ne ze zlata je její vlas. Viděl jsem růže červené a bílé, však ona nemá tváře samý nach, čichal jsem vůně, příjemné a milé, z jejích úst ale bývá cítit pach. Rád slyším ji, však přiznám bez mučení, že nevyloudí libozvučný tón, jak chodí bohyně mi známo není, však vím, že ona dupe jako slon. Oč lepší však je, ač jí mnohé schází, než ty, jež básník zdobí lží a frází.


Zlou panovačnost nosíš v černé líci, vždyť krása z pýchy plodí ukrutnost, víš, že v mém srdci, vroucně milujícím, záříš jak vzácný, nejtřpytnější skvost. Pro černou tvář prý vzdychal by jen bloud, říkají mnozí s pevným přesvědčením, nahlas se bojím něco namítnout, ač sobě přísahám, že to tak není. Vždyť pomyslím-li na tvou černou tvář, na tisíc vzdechů dokazuje hned jak svědci u soudu - že nejsem lhář, že záříš víc než nejbělejší pleť. Ne černou pletí, černým skutkem spíš, si černou pověst, myslím, vysloužíš.


Tvé oči miluju, co lítost hrají, ač dobře vědí, že mnou pohrdáš, černý šat oblékly jak pozůstalí, co smutkem nade mnou si zdobí tvář. Tak věru ani slunce za úsvitu nelíčí tváře pobledlému ránu a s větším jasem v pozdním šerosvitu večerka noci neodmyká bránu, jak černé oči prozáří tvou líc. Tvá duše též by v černém chodit měla, víc nežli smutek nesluší ti nic, lituj mne, lituj, ve smutku buď celá. Že krása černá je, pak řeknu hned, ohavnost je to nemít černou pleť.


Proklínám tě, ač láskou k tobě zmírám, zranilas krutě přítele i mne, jeden ti nestačí, když můžeš týrat jak otroky hned dva - jak příjemné! Mé vlastní já jsi krutě uhranula, jeho - mé druhé já - mi nevrátíš, tebe jsem ztratil - jsem teď míň než nula - trojnásob těžší je můj trojí kříž. Mé srdce zavři ve svém jako v kobce, to jeho v sobě zase zavřu já, hlídat je budu, ať mě hlídá, kdo chce, do téhle cely tvá moc nesahá. Stejně ji otevřeš, jak dobře víš - jsem celý tvůj a od cely máš klíč.


Dobře, je tvůj, a ty to dobře víš, a já zas pro tebe jsem schopen všeho, sám sebe zřeknu se, když navrátíš mi druhé já a útěchu mou - jeho. Ty nedáš ho, a on se nevzepře, tvůj chtíč jen těží z jeho dobroty, podepsal úpis přece kvůli mně, všanc tobě dal se, a co na to ty? Za svoji krásu žádáš velkou kauci, jak lichvářka, co nemá nikdy dost, svou laskavost můj přítel draze splácí - já ztrácím jeho pro tvou nevděčnost. Zato ty máš teď jeho a mě též, za oba platí on, tak co víc chceš?


Že jsem tvůj Vilda, Vilík, také Bill, tak přej si, co chceš, a já jaksepatří k službám tu stojím, abych ze všech sil to vyplnil a činil se hned za tři. Tvé sladké přání velké je, já vím, však dej mi šanci, budu velký též, tvé přání třikrát tím svým přeměřím, jen přej mi to, co jiným dopřeješ. Oceán taky neodmítá déšť, jen aby to, co má, víc rozmnožil, a proto neříkej, že odmítneš, co Vilík dá ti, Vilda nebo Bill - za Vildu Vilík, Vilda za Billa, svým jedním "ne" bys tři hned zabila.


Tvá duše si mne drží od těla, protože neví, že mne z duše chceš, duše by duši bránit neměla - dokaž jí, lásko, že mne miluješ. Bill ze všech sil tvůj klenot opečuje, co chceš, si přej a jak a kolikrát, miluje za tři, neboť jasné mu je, že co chceš, jeden nemůže ti dát. Tak se nás na to, lásko, sešlo víc, jsem jenom jeden mezi ostatními, a kdybych já snad nezmoh skoro nic, to nic hned v něco druzí promění mi: Bill, Vilda, Vilík, ještě že je mám, miluj je všechny - já jsem William.


Bláznivá lásko, cos to provedla, že pro oči nic nevidí mé oči, vědí, co krása je, kde sídlo má, to nejlepší však mají za nejhorší. Když moje oči, tvýma podplacené, v zátoce kotví, kam má přístup každý, proč moje srdce chytáš zatraceně na háčky zrady nabroušené na lži. Místečko v srdci jsi mi přidělila, co obecní je, takže co z něj mám? Falešnou tvář sis pravdou nalíčila, nos upřít chceš mi mezi očima? V srdci i očima jsem chyboval, tvým zrádným šminkám jsem je navždy dal.


Jak sama ctnost se tváří moje milá, já tvářím se, že nevím, že mi lže, jen aby ona v přesvědčení žila, že nezkušený jsem jak mladíček. A já se potom vskutku cítím mladší, bláhovost je to - ona zná můj věk, ač víme pravdu, oba lžem si radši - nechcem znát pravdu, lež je pro nás lék. Ona se tváří, že mne nepodvádí, já zase před ní nechci ztratit tvář, skrývám svá léta, nalhávám si mládí, tu lež své vášni kladu na oltář. Když na loži s mou milou ležím, vím, že ve svátost s ní tu lež proměním.


To mám snad já ty křivdy omlouvat, co na mém srdci spáchala jsi ty? Ne očima, tvým slovem chci být sťat, tak udeř přímo, nač ty ciráty. Řekni mi rovnou, že už jiné máš, však po jiných mi očkem neházej, nač tahle lstivost, mocná jsi až až, na kolenou jsem - tobě však je hej. Mávnu jen rukou, řeknu si, ach tak: ví, že má oči velmi nebezpečné, ode mne radši odvrátila zrak a jiné pohledem chce vraždit věčně. Ne, prosím ne, proč chceš mne utrápit: pohledem doraž mne - a bude klid.


Buď moudrá, jak jsi krutá; pořád znova posměchem nemuč mne jak na skřipci, z bolesti němé nechtěj mámit slova a ze slov bolest k nebi křičící. Dej si říct, lásko, když mne nemáš ráda, aspoň mi říkej, jak mne miluješ, o smrti chorým doktor nevykládá, naději dává - tak mi ji dej též. Vždyť kdybych zoufal, zbláznil bych se jistě, jak blázen chtěl bych tě pak pomlouvat - svět chce jen špínu, nesnáší vše čisté, pomluvám bláznů uvěří - a rád. To nedopusť a ušetříš i mne: očima věrná buď, když srdcem ne.


Ne, očima tě nemůžu mít rád, když vidí na tobě jen samé chyby; to moje duše tě chce milovat - co očím příčí se, to jí se líbí. Ne že by můj sluch prahl po tvém hlase, po tobě baže nebaží můj hmat, čich ani chuť moc nehrnou se zase hostinu smyslů s tebou pořádat. Všechen můj rozum, všech mých smyslů pět s mou duší svedenou nic nesvedou, jak tělo bez duše tu stojím teď - má duše totiž spřáhla se s tou tvou. Pohroma je to, jistý zisk snad jest, že jsi můj hřích a za ten hřích můj trest.


Můj hřích je láska, nenávist tvá ctnost, nenávist k lásce vzešlá z hříšné lásky, můj hřích s tvým srovnej, podivíš se dost, své výčitky hned změníš na otázky: Co vyčítat mi mají tvoje rty, když šarlatem svým pečetí jen hřích? Umím se já snad tisknout jako ty a loupit lásku v cizích postelích? Kéž milovat tě je mi dovoleno, očima lov si, koho chce tvůj chtíč, však v srdci soucit pěstuj na semeno, jen lítostí si lítost zasloužíš. Až budeš chtít, co teď mi nechceš dát, jako ty mne tě budu odmítat.


Jako když hospodyně starostlivá děťátko svoje hlídat zapomene, neslyší, nevidí a jako divá se za kohoutem, co jí prchá, žene, zatímco dítě s pláčem zase běží a dohonit chce prchající matku, co honí to, co dohonit lze stěží, a dětský nářek nevnímá v tom zmatku, tak ty se ženeš za tím, kdo tě nechce, a já jak děcko běžím za tebou, užij si s ním, pak vrať se od milence, jak matka hlaď mne, buď mi útěchou. Ať má, co chce, tvůj tolik chtivý chtíč, jenom se vrať - můj pláč hned bude pryč.


Dvě lásky mám, znám klid i zoufalství, jak duchy dva, co hlídají mne věrně, přítel - můj dobrý duch - se krásou skví, má milá ovšem tváří se spíš černě. Ten ženský zloduch uchystal mi peklo, anděla mého chce mi podle svést, v ďábla ho změnit, vzít mi svaté světlo, satanskou pýchou zlomit jeho čest. Zda do pekla jí ten můj anděl padne, lze těžko říct - dost možná, co já vím -, proti mně oba spolčili se zrádně, můj anděl úpí v pekle horoucím. Což oheň ohněm žár si nedá vzít? Klín klínem z klína nelze vyrazit?


Ústa, co láska stvořila, špitnou: "Já šílím nenávistí," a málem by mne zabila. Jakmile ale žal můj zjistí, veliká lítost jme je hned, vyplísní jazyk, co tak jemně o lásce uměl vyprávět, a na duši pak lépe je mně. "Jak nenávidím," špitla znova, však potom vyřkla, žena milá, ta nebeská a něžná slova a černou noc v den proměnila: "Jak nenávidím," ví to nebe, že pak hned hlesla: "Ne však tebe."


Ubohá duše, v hříšném vězíš těle, tělesné pudy se v něm vzpurně sváří, proč uvnitř zmíráš, hladovíš jak v cele, tvůj zevnějšek však nádherou jen září? K čemu ten lesk, když zajde v krátké době? Proč pouhá schránka má tě tolik stát? Pro radost červů, co ji pozřou v hrobě? Pro ně se pachtíš? Jim chceš všechno dát? Hleď z nouze těla udělat svou ctnost, čím ono schází, v tom zkus najít lék, pozemskou bídu vyměň za věčnost, bohatá uvnitř, chudá navenek. Ze Smrti žij, co ze života žije, smrt Smrti navždy smrtelnost z nás smyje.


Má láska je jak horečka, co touží, co nejvíc tu svou nemoc roznítit, radost má z toho, co ji nejvíc souží, co nejvíc živí zvrhlý apetýt. Rozum, ten doktor lásky, dostal vztek, že neléčím, jak řek, tu chorobu, teď už vím, že když nemám jeho lék, má touha přivede mne do hrobu. Pomoci není, komu není rady, blábolím, blouzním, blázním, bloudím tmou, a nevím sám co to mám za nápady, nechci znát pravdu, pořád vedu svou: že krásná jsi a že jsi moje světlo, když jsi jak noc a černější než peklo.


Láska mi oči tolik pobloudila, že nevidí svět, jaký vskutku je. A pokud vidí, kam se vytratila, má soudnost, že hned vše zas zkresluje? Jestli je krásné, v čem můj zrak se zhléd, proč každý říká, že to pravda není? A jestli není, pak má pravdu svět a usvědčí mé oči z poblouznění. Jak také dobře vidět mohly by, když znají pláč a smutné bdění jenom, jakýpak div, že pravdu nevidím - i slunce slepne, když je zataženo. Prohnaná lásko, žes mne zaslepila, abys své chyby přede mnou tak skryla?


Já že tě nemám rád? To nespolknu ti! Nestojím při tobě sám proti sobě? Nemyslím na tebe až do zhloupnutí? Sám sebe netrápím jen kvůli tobě? Je snad můj přítel, koho nemáš ráda? Lísám se k těm snad, na něž ty se mračíš? Když rozzlobíš se, nenastavím záda? Nelížu rány v pokání a pláči? Nesloužím ti snad ve všem bez reptání? Svou pýchu nezapřu jen tobě k vůli? Nejsem to já, kdo před tebou se sklání, na rtech ti visí, kdyby se snad hnuly? Jen si mne nenáviď - znám přece ženy: nemáš mne ráda, že jsem zaslepený.


Ach, jaká moc ti mocnou sílu dala, že nade mnou tvé vady mají moc? Proč jsi mým očím schopnost vidět vzala, proč vidím den, když vidět měl bych noc? Každá tvá špatnost proč mně dobrá zdá se, proč nejsprostší tvůj hnusný, nízký čin zazáří pro mne v nejryzejší kráse, nejvyšší ctnost proč dělám hned z tvých vin? Co na tobě já pořád vlastně vidím? Proč miluji tě víc, čím víc máš vad? Proč miluji, co jiní nenávidí, ač na truc mně jdou rádi s tebou spát? Když z tvého pádu moje láska vstala, co abys mne tím pádem milovala?


Láska je dítě, svědomí moc nezná, ač z lásky přece poznání se rodí. Radši mlč, hříšnice má přelíbezná, z mých poklesků se tvoje mohou zrodit. Kvůli tvým zradám zrazuju i já hrubému tělu lepší svoji část: má duše tělu marně domlouvá, o lásce mluví - tělo chce jen slast. Už tvoje jméno navádí je k hříchu, jak otrok sloužit chce ti každým údem, k tobě se vzpíná, pyšné na svou pýchu, při tobě věrně stát i klesat bude. Do lásky celé svědomí své vkládám, když jenom pro ni zdvíhám se i padám.


Pro lásku k tobě zhřešil jsem, jak víš, ty dvakrát víc, když lásku přísaháš mi: trháš slib manželský, když se mnou spíš, a nenávist pak za mou lásku dáš mi. Proč vyčítám však tobě ty dvě chyby, když já snad stokrát oklamat tě chtěl? Tak křivdil jsem ti falešnými sliby, až všechnu čest jsem v tobě poztrácel: přísahal jsem, žes laskavá a milá, čistá jak sníh a věrně milující, oslepil oči, abys světlem byla, tvou krásu nalhával svým zřítelnicím: lhal jsem jim, lhal, že krásná jsi a věrná, když pravda je, žes falešná a černá.


Odložil Amor pochodeň a spal: hned Dianina družka nelenila a žár, co tolik lásky rozdmychal, do chladné studně cudně ponořila. Od ohně voda ten žár půjčila si, v horoucí vřídlo změnila se hned, co horkou nemoc horkou lázní hasí - tu kůru dodnes zná snad celý svět. V očích mé milé plamen znovu chyt a Amor na mně vyzkoušet ho chtěl, já, chorý láskou, chtěl se vyléčit, a k prameni jak smutný host jsem šel. Leč marně tělo v horké lázni smočím: mne vyléčí jen žár, co Amor vzal z tvých očí.


Když jednou spal bůh lásky odloživ svou pochodeň, co žhavou láskou plane, hned přicupital zástup cudných nymf a nejkrásnější ze všech krásných panen svou něžnou ručkou uchopí ten žár, co rozpálil už celé šiky žen, a tak pán vášně, touhy generál, je dívčí rukou něžně odzbrojen. Do chladné studně nymfa ten žár noří, hned studna začla žhavou láskou vřít a léčit muže, co jsou láskou choří - i já tam šel svou nemoc vyléčit: ač voda láskou vřela, vím už, že žár lásky voda zchladit nemůže.

