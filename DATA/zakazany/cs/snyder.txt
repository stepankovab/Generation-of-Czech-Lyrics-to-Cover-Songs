


tahle báseň je pro medvěda


Gary Snyder


překlad Luboš Snížek


Riprap &amp; Cold Mountain Poems c 1958, 1959, 1965 by Gary Snyder


Myth &amp; Texts c 1960, 1978 by Gary Snyder


Turtle Island c 1969, 1971, 1972, 1973, 1974 by Gary Snyder


Left Out in the Rain: New Poems 1947-1985 c 1986 by Gary Snyder


No Nature c 1992 by Gary Snyder


Translation, epilogue c by Luboš Snížek


Předmluva autora


Co je intimní? Nohy a ruce, změť myšlenek, znalostí a vzpomínek; kuchyně a ložnice. A také lidský jazyk. Jak krásné je narodit se a naučit se rodnou řeč, být skutečně někde doma. Tím jazykem vládnu - on mne konejší, on mne rozveseluje, jím se nechám unášet, a je jedno, kde všude jsem léta žil.


Tyto básně náleží jazyku západního pobřeží, anglo-franko-americko-indoevropskému a vznikající pacifické kultuře. Některé z nich vděčí mnohému za studium činských a japonských krátkých básní, některé jsou poučeny etnopoetikou a většina je dlužna mistrům poloviny dvacátého století. Také vzdádám svůj hold písni, příběhu a životu původních Američanů; vytrvalosti starých pralesů Dálného západu; zasněženým vrcholkům pacifických hor a několika velkým učitelům.


Ž ádná přirozenost. Každá lidská společnost má své bláznivé módy, hromadná zklamání a přístupné mytologie. Denní život stále trvá. Divoká příroda se svou omračující růzností tvorů, které se vyskytují ve všech těchto krajinách, je možná stejně tak bláznivá. Příroda také znamená fyzický vesmír, včetně měst, průmyslu a toxicity. Ale my přírodu neznáme příliš dobře, neznáme dokonce ani sami sebe. Ať je ve skutečnosti čímkoliv, nijak nenaplňuje naše koncepce a domněnky. Vyhýbá se našim předpokladům a teoretickým modelům. "Příroda" není jedno ani mnoho, stejně jako "přirozený svět" nebo "přirozenost věcí". Největší úctou, kterou můžeme přírodě projevit, není snaha polapit ji, ale poznat, že nás přesahuje a že i naše přirozenost je pohyblivá, volně přístupná a podmíněná.


Hakuin Zendži tvrdí, že "přirozené já znamená žádná přirozenost / ... je daleko za pouhou doktrinou." Volný prostor k pohybu, celým tělem, celou myslí. Mým výrazem je jazyk.


6.března 1992


Štětování


štětování: umisťování kamenů na hladké příkré skále za účelem vytvoření horské stezky pro koně


Na vyhlídce na Sourdoughské hoře v půli srpna


Kouřový opar dole v údolí tři dny vedra po pěti deštivých jedlové šišky se lesknou smolou nad skalami a palouky roje mladých much


Nevzpomínám si, co jsem kdysi četl mám pár přátel, ale jsou ve městech z plecháčku upíjím roztátý sníh a hledím do dáli průzračným nehybným vzduchem.


1953


"Hora Sourdough je středem šesti údolí: Skagit, Thunder, Ruby, Horní Skagit, Pierce Creek, Stetattle Creek."


Zemědům


Poslední sníh &amp; stávka dřevorubců v létě ve čtyřiapadesátém


Celá města zastavila práci


stopuji na cestě při pobřeží, kde si to jen sezónní dělníci frčí v rozhrkaných náklaďácích, na korbě ani kláda


Vzali mě. Všichni dřevorubci šli na ryby


Motorové pily na verandách deseti tisíc rozklížených domků v loužích chladného oleje, tiché v letním dešti


Prostopoval jsem sever celého Washingtonu průsmyky prošmejdil křížem krážem hnán jako prach, nikde žádná práce.


Zdolávám příkrý předěl pod Shuksanem


shluky borovic


se vynořují z mlhy


Ani práce ani místo k přemýšlení


jenom se toulám.


Sám na Mt. Baker v rokli plné zářivého sněhu


Města v dlouhých údolích na západě přemýšlejí o práci, ale tady oheň v sluneční záři pod mokrým srázem, nad zamrzlým jezerem


Celý Severozápad stávkuje


Vychladly černé piliňáky


Utichly zelená pásma lesů


Musím se obrátit a jít zpět:


chycen na ledovém vrcholu


mezi nebem a zemí a stát v Seattlu ve frontách.


Mrknout se po práci.


1959


Piutský potok


Žulový hřeben strom, to by ještě šlo nebo dokonce i útes, potůček a v tůni kousky kůry.


Kopec za kopcem, zmačkaný a hrbatý odolné stromy vecpané do škvír ve skalách


A nad tím obrovský měsíc, to už je moc.


Mysl se toulá. Milion letních období, nehybný noční vzduch, ticho a vyhřáté skály. Nebe nad horami bez konce.


Celý ten krám, který lidstvo provází pomalu mizí, tvrdá skála se chvěje a dokonce tíživá přítomnost jakoby mizela z té bubliny srdce.


Slova a knihy jak bystřina pod vysokým šelfem se rozplynuly v suchém vzduchu.


Čistá, pozorná mysl ztrácá význam, jen to, co vidí, je opravdové.


Nikdo nemiluje skálu, ale přesto jsme tady.


Noční mrazíky. Šustnutí v měsíčním svitu vklouzne do stínu jalovce: tam vzadu neviděné chladné a pyšné oči


Pumy a Kojota sledují, jak vstávám a jdu.


Milton v záři ohně


Piutský potok, srpen 1955


"Ó peklo! co to zří mé oči


hořem zamžené?"


Pracuji se starým horníkem který s mlátkem v ruce vytuší


žílu i štěpnost v hlubokých útrobách skály, umí odstřelit žulu, zbudovat horské cesty tak, že po léta odolají náporu sněhu, oblevám, kopytům mezků.


K čemu ti je, Miltone, ten hloupý příběh našich ztracených prarodičů,


jedlíků ovoce?


Indián, kluk s motorovou pilou a se spřežením šesti mul sjeli dolů do tábora hladoví po rajčatech a zelených jablkách


Zabalení v houních spí pod jasnou noční oblohou


Řeka Han skosená ránem.


Křičí sojky vaří se káva.


Za deset tisíc let bude Sierra suchá a mrtvá, domovem štírů.


Ledem vydřené plotny a pokřivené stromy.


Žádný ráj, žádný pád jenom ošlehaná země kroužící nebe


Člověk, jenž se svým Satanem propírá chaos své duše.


Ó Peklo!


Daleko od silnice, oheň dohořívá


Setmělo se a už se nedá číst vůdčí klisna vyzvání na louce


Prach pěchovaný do skulin se prodírá uvolněnými balvany na staré stezce celý letní den.


Na tenkém ledě


Po dlouhých mrazech zas teplý den


Kráčím v únoru po staré dřevařské cestě pod horou Sumas


Z olšové větve jsem si udělal hůl shlížel skrze mraky na mokrá pole v údolí Nooksack a šlápl na led zamrzlé louže vprostřed cesty.


Led zapraskal zpod něj vylétly bílé bubliny a po černé ploše se rozprskly dlouhé rýhy.


Horolezecké boty mi sklouzly po lesklém povrchu


- jak po tenkém ledu - náhle jsem cítil jak se staré úsloví stává skutečností-


Chvilku jak zmrzlý list ledová voda a hůl v ruce.


"Jak chůze po tenkým ledu -" křikl jsem na přítele led se prolomil a já se propadl dvacet čísel hluboko.


Údolí Nooksack


únor 1956


Na samém konci cesty na sever v chatě sběračů lesních plodin na okraji rozlehlé mokřiny která se táhne dál do lesů a oblačných hor krmím celé odpoledne kamna cedrovými poleny pozoruji, jak se temné nebe tmí, plachtění volavky obrovské štěně setra, jak dřímá na zaprášeném lehátku vysoké shnilé pařezy v druhotných lesích roztroušené farmy v zákrutech řeky Nooksack.


Začíná tah pstruhů


ještě týden a pojedu zpátky dolů po devětadevadesátce do San Franciska


a pak do Japonska.


Celá Amerika jenom na jih a východ pětadvacet let tady mě přivedlo až na konec téhle cesty k bodu, kde se obracím zpět víc svázán s touto zemí - se skálou stromem i člověkem probuzený víc než kdy předtím, stále připraven odejít.


zatracený vzpomínky všechny ty pustý teorie, omyly a pochybnej úspěch


školy, holky, kšefty, zkus tomu přijít na kloub a udělat z téhle básně žvást, soucit hloupej vtip na všechny ty promrhaný příležitosti.


cedrové stěny pach naší farmy, zpola postavené v roce '35.


Kopce se topí v mracích


Další horká káva. Pes se točí a točí, nechá toho a spí.


Ptačí sněm


duben 1956


Začalo to právě teď kolibříkem když se vznášel dva metry nad verandou


a pak zmizel


Vytrhlo mě to ze studia.


Sledoval jsem sekvojový kůl jak se kloní v hrudkovité půdě omotaný úponky žlutých květin vyšších než já, kterými jsme se museli vždycky protáhnout když jsme lezli dovnitř síť stínů vytvořenou sluncem v jejich úponcích. Zpěv pěnkav v stromoví zní přízračně a kohout dole v údolí pořád kokrhá.


Jack Kerouac sedí za mnou a na sluníčku a čte si Diamantovou sútru.


Včera jsem četl Ptačí sněm.


Kulík hnědokřídlý a rybák dlouhoocasý.


Ten shon u našich dveří je dnes kvůli strnadům a drozdům, kteří odlétají


Pisklaví škrábalkové se přetahují o kousky provázků a v tenhle zamžený dubnový horký den se mořští ptáci vydávají přes kopec podél pobřeží za jarem na sever za šest týdnů se zahnízdí na Aljašce.


Tódži


Chrám sekty Šingon, Kjóto


Muži ve spodním prádle a s novinami pod hlavou spí pod okapy Tódži


Kobó Daiši pevný, železný a tři metry vysoký prochází mezi nimi s holubem na klobouku.


Drátěným pletivem zírám na zlacené, prachem pokryté sochy


Cynický a vyrovnaný bódhisattva s kulatým břichem - možná Avalókita bisexuální, který všechno zkusil, plnou vahou na jedné noze, s pozlacenou svatozáří kobří kápě prosvěcuje stín svým starodávným zasvěceným úsměvem který rozechvívá Indii i Tibet.


Mladá matka s odhalenými prsy s dětmi ve stínu starého chrámového stromu


Tady v Tódži tě nikdo neruší; jen tramvaj řinčí venku.


Kobó Daiši - zakladatel sekty Šingon, jeho hrob je umístěn v chrámovém komplexu v Kjósanu


Kjóto: březen


Pár lehounkých sněhových vloček se třpytí v chabém slunci


Ptáci na mrazu zpívají slavík při zdi. Pupeny švestek tvrdnou a mrznou těsně před rozpukem.


Měsíc začíná první


čtvrť, mdlý srpek na západě za soumraku. Jupiter v půli cesty vysoko na konci noční meditace. Vrkání holubice připomíná brnkání na tětivu luku.


Vrcholek hory Hiei pokrývá za úsvitu bílý poprašek; v průzračném vzduchu


Vrásy všech rozrytých zelených kopců kolem města jsou zřetelné


Dech píchá. Pod střechami ojíněných domů se od sebe odtrhávají milenci, opouštějí teplo zjihlých těl pod pokrývkou a šplouchají si ledovou vodu do tváře budí a krmí děti a vnoučata, která milují.


Sappa Creek


Starý zrezivělý břícháč už brzo doslouží je to křáp a ruina, pokud jsme ještě na pevnině ale tady přímo voláš o péči natíráme tvé ocelové police načerveno


&amp; ukládáme do nich velké mosazné ventily se zelenými kulovými držadly. Lopatka na smetí i odpadkový koš se tulí v koutě -


Rozjímám nad tím, co vyhodit.


Hadry z balíků, konečné pro župany, chlapecké džíny a šaty hospodyněk s křiklavým vzorem - tím vším se stírá olej z podlahz strojovny teď visí ze zadních kapes jako skalp.


Loupeme barvu, pakujeme ventily, magoříme z toho jíme mražené maso, my, toulavé umaštěné chůvy pečujeme o nemocnou, nervózní starou &amp; rozviklanou loď.


Cartagena


Bouře běsní a déšť zaplavil ulice


Trsali jsme s Indiánkami v baru


ve vodě do půli lýtek


Ta nejmladší si svlékla šaty a tančila


nahoře bez


Černý lodník jako hora svou holku přetáhl vsedě


na židli, šaty jí svlíkl přes hlavu


Coca-cola a rum a deštivá voda na podlaze.


V mihotavém světle jsem se opil a vrážel


do pokojů a řval: "Cartagena! Bažina bezbožných lásek!" brečel pro indiánské děvky, byly mladší než já


A mně bylo osmnáct a cákal vodu na posádku v ulicích, obutý


v sandálech koupených u stánku a vrátil se na loď, za úsvitu


jsme byli daleko na moři.


Kolumbie 1948 - Arábie 1958


Štětování


Položte tato slova před svou mysl jako kameny


napevno, vlastníma rukama na vybrané místo, dejte je před tělo i mysl


v prostoru a čase: pevnost kůry, listu nebo stěny


věci ke štětování: valouny mléčné dráhy


bloudící planety tyto básně, lidé


ztracení poníci s tažnými sáněmi


a kamenité spolehlivé stezky. světy jako nekonečná


čtyřrozměrná hra Go.


mravenci a oblázky v tenké vrstvě jílu, co kámen to slovo


omletý balvan v potoce


Žula: zbarvená


v mukách ohně a tíhy krystal a sediment stmelený v žáru


všechno se mění, v myšlenkách stejně jako věci.


"Jsem přesvědčen, že jazyk, mysl a myšlení je také jakýmsi produktem obrovských tlaků stejně jako skála a že geologické a duševní procesy jsou analogické."


Mýty a texty


Lloydu Reynoldsovi a Davidu Frenchovi


"Je nebezpečí, že nejen náš obor ztratí vážnost, nýbrž i chrám veliké bohyně Diany nebude považován za nic, a začne upadat sláva té, kterou uctívá naše provincie i celý svět."


Skutky apoštolské 19,27


Mýcení


Jitřenka není hvězda dva jedlové semenáčky, jeden zašlý


Io, Io obkroužené wisterií obtočené břečťanem


"Královna máje je pozůstatkem předlidských dob říje"


Rok se točí


Plejády zpívají ukolébavku


v San Francisku


pouhý sen


pouhý sen


Zelené výhonky vyrážejí ze země ptáci pokřikují malé holky s borovou větvičkou letí jak splašené


Io


"Jitřenka není hvězda" - citát z Thoreauovy knihy Walden aneb Život v lesích


"Io, Io" - starořecká zaříkávací formule jako součást nářku při určitých rituálech.


"Plejády" jsou zimní souhvězdím, které s příchodem jara přestávají být v Kalifornii viditelné.


Ale zboříte oltáře jejich,


a modly jejich polámete, a jejich háje posekáte.


Exodus 34,13


Starověké čínské pralesy vymýcené


a kopce splavené do Žlutého moře.


Otesané klády, kramle,


na upěchovaném podloží.


Sanfranciské trámky


bývaly lesy kolem Seattlu:


Někdo zabíjel a někdo tvořil, dům


prales, plenil nebo stavěl


Celá Amerika visela na háku


upalovaná lidmi k jejich vlastní chvále.


Sníh na čestvých pařezech a hromadách klestí generátor startuje a rachlá


v mrazivém úsvitu


Procitám z hořkých snů vstávám a rozdělávám oheň nazouvám a zavazuji si mrazem ztuhlé boty v pichlavém světle jídelny jím vedle skleslého Švéda obrovské lívance


nasadím blembák na hlavu hnusným náklaďákem vyrazím do tý prči a nastartuju pásák.


"Borovice se chytají mraků železnými spáry jako draci vyrušení ze spánku"


75 000 čtverečních metrů denně když jedou oba traktory


&amp; nikoho to nebolí


"Sanfranciské trámky" - "Starověké lesy Západu jsou pořád kolem nás. Všechny domy v San Franciscu, Eurece, Corvallisu, Portlandu, Seattlu, Longview jsou postaveny z těchto starých kmenů: trámky a prkna pocházejí ze stromů pokácených v desátých a dvacátých letech tohoto století." (Starověké lesy Dálného západu, Praxe divokého )


"Celá Amerika visela na háku" - u některých archaických evropských náboženství, v nichž oběť hrála významnou roli, se maso nebo tělo obětovaných zvířat zavěšovalo na železné háky a pak zapálilo jako součást obětního rituálu. Amerika byla spálena jako oběť lidmi, kteří zpívali hymny ku slávě své, nikoliv boží.


"Borovice pokroucená: obdivuhodnou reprodukční sílu tohoto druhu v oblastech, které jsou často sužované ohněm, způsobuje schopnost uzavřít šišky tak, že přečkají oheň, který sice zničí strom, ale nepoškodí semeno. Šišky se po požáru otevřou, vysypou svá semena na spáleniště a nová generace může začít růst."


Stál jsem zpříma


sběrné lano držel co nejvýš


Když traktor sklopil rampovací vzpěru


a stáhl jedli k zemi větve mi sklouzly po přilbě


a já lesklé oko nasunul na rozkomíhaný hák


zvonící o chladnou ocel.


Šue-Feng žil o pórku a dýni.


Merlík


divoké byliny


na polích ležících ladem!


Ale je těžké farmařit mezi pařezy:


Krávy hubnou, mléko má divnou chuť děti rostou a odcházejí do škol a už se nevracejí.


malé borovice ano


Skály stejně modré jako nebe jenom ledové pláně ve výšce šestnáct set metrů


tvoří horu jež se tyčí nad než čtyřmi tisíci hektary mladých borovic.


"V tom čtrnáctým roce jsme žili na farmě a všichni příbuzní tam žili s náma.


Skvělej rok na ostružiny


Táta byl do ostružin celej divej


To byly jinačí bobule než jsou teď.


Víš, Kitsap County vykáceli před koncem století - to bylo nejjednodušší hned u vody, panenskej les.


Když jsem byl kluk, chodíval jsem na mýtinu, Kam ses vrtnul, smyková cesta, to všechno bylo zarostlý.


Takovou jednou jsme šli nahoru, klestili si cestu až na její konec pod vrcholkem kopce:


Z nějakýho důvodu rostly nejlepší ostružiny právě tady. Jednou ráno jsme vyrazili hned po dojení: ale ještě před sběrem jsme sjeli na koních do údolí a tam je uvázali.


Asi čtvrt míle po starý cestě nahoru jsme je našli právě akorát a s dvěma plnejma džberama jsme se vrátili domů, vzali mámu a Ruth a nasbírali těch džberů spoustu. Máma napsala všem příbuzným v Seattlu:


Effie, tetě Lucy, Billu Mooreovi


Forrestovi, Edně, šesti nebo osmi lidem, a všichni vyrazili k nám na farmu a to už jsme nebrali džbery: vzali jsme měděný hrnce na prádlo, necky, vědra a všichni jsme vyrazili.


Zavařovali jsme to tři dny."


Felix Baran


Hugo Gerlot


Gustav Johnson


John Looney


Abraham Rabinowitz zastřelení na parníku Verona kvůli šindelářům z Everettu


Everettský masakr 5. listopadu 1916


Eda McCullougha, dřevorubce s pětatřicetiletou praxí degradoval nástup motorových pil na odsekávání suků u odvozu:


"Na to se jim můžu klidně vysrat ještě dvacet let


a řeknu jim, ať s tim jdou někam"


(tenkrát mu bylo pětašedesát)


V roce 1934 žili v chatrčích v Hooverville v Sullivanově rokli.


Když tudy projížděl vlak do Portlandu vysypávali tam železničáři uhlí.


"Tisíce kluků zastřelili a zmlátili


že chtěli dobrý bydlo, dobrej plat


slušný jídlo i v lesích tam-"


Nikdo nevěděl, co to značit má:


"Vojáci nespokojenosti."


Dřevorubecké městečko Everett s velkou pilou leží severně od Seattlu u Puget Sound a koncem 1. světové války v něm došlo ke stávce. Odbory podporující stávkující ovládali vlak mezi Seattlem a Everettem. Velký počet dělníků z odborové organizace Průmyslových dělníků světa (IWW) se vydalo lodí do Everettu. Tam však na ně čekali protiodborářské síly, které na loď po vplutí do úzkého zálivu začaly střílet a zabily tak mnoho mužů. Událost se stala uznávaným dělnickým svátkem v Americe té doby.


Hooverville se nazývala ghetta, která ve 30. letech v době krize vznikala na okraji velkých měst, jméno je odvozeno od prezidenta Hoovera.


"Vojáci nespokojenosti" - úryvek z písně "5. listopad v Everettu" napsaný Charlesem Ashleighem, uvedené v ve zpěvníčku IWW (Industrial Workers of the World, Průmysloví dělníci světa), zvaném "Rudá knížka". IWW byla anarchosyndykalistická odborová organizace, jejíž ideový vliv na západním pobřeží USA přetrvával ještě v období 2. světové války.


Ray Wells, mohutný Niskal, a já


oba s úvazem navlečeným na čelech dvou statných modřínů u keře bodlavého jablka a v močálu.


čekáme, až se vrátí traktor


"Včera jsme vymiškovali pár poníků


"Můj tchán naříz kůži na kulkách


"On je Wasko a neumí anglicky


"Nabere plnou hrst hadiček a ví


který ufiknout


"Koule vyskočí ven, kůň zařičí


"Ale je dobře uvázanej.


Pásák dořinčel zpátky.


A já pod kulisou rozeřvaného


dieselu a železných pásů myslel na Rayovo teepee na pelyňkové pláni a na vymiškované poníky jak se léčí a pasou v nehybném bílém žáru.


Zelené větve visí na rozsoše stříbrné soušky


Nad buldozery, obřími traktory


a rozmačkaným klestím se stovky motýlů třepotají v boroví.


"Budete žít v hranatých


šedivých domech na neplodné zemi


a v těch hranatých šedivých


domech budete trpět hlady."


- Ten, který pije vodu. Měl vizi vysoko na osamělém středu země: tam, kam Splašený kůň


chodil pozorovat Jitřenku


&amp; Lidi čtyřnohé, lidi plazivé lidi stojící a lidi létající


Vědět jak mluvit.


Měl bych pojíst velrybí jazyk s nimi.


říkají mi, že jsem byl lidskou bytostí


"Ten-na-jehož-příkaz-Havrani-sedají-na-moře."


Mořská pěna omývá kuželnatky a vilejše rachotí na kamenitém pobřeží


Lososi proti proudu potoka, medvěd na břehu divoké kachny nad horami při dalekém letu na jih spojují pobřeží a jedlové lesy s krajem borovovic a pelyňkovou plání na východě.


Chan-šan by tu mohl žít


&amp; žádný císařský darmožrout


by nepřišel, aby se ho pokusil zbavit


poslední špetky rozumu.


Na zalesněném pobřeží jím ústřice a hledím směrem k Číně a Japonsku


"Jestli chceš makat v těchle lesích tak si neber nic co by nemohlo zůstat na dešti -"


"Ten, který pije vodu" (Drinkswater) byl šaman ze siuxského kmene Oglallů, který spolupracoval s válečným šamanem Splašeným koněm. Toto je část jeho proroctví.


"Ten-na-jehož-příkaz-Havrani-sedají-na-moře" je nadpřirozená bytost z mýtů kmene Haida.


"Měl bych pojíst velrybí jazyk s nimi" znamená s nadpřirozenými bytostmi, které navštívil Splašený kůň pod vodou.


"Divoké kachny" při své migraci přelétají dva typy krajiny - deštivé a jedlovými lesy porostlé západní svahy Sierry a vyprahlé a pelyňkové pláně východní Sierry a Cascade Mountains.


Háje jsou pryč


vykáceli háje Achabovy, Kybelé borovice, boulovaté větve


baculatá šiška i semena


tento strom Kybelé, posvátný v hájích


Seamiho borovice, cedr Haidů vykáceli je proroci Izraele


buzíci z Athén


vrahouni z Říma


starověcí i současní vykáceli je kvůli místu pro předměstí


Luther a Weyerhaeuser je zplanýrovali zdruhovali napříč i podél


skopčáci a finové


rozjezdili je a zamořili olovem


Vykáceli stromy udusili potoky, otrávili pstruhy, cesty.


Pilařské chrámy Jehovovy.


Třicetimetrové černé piliňáky posílají kouř z naší spálené


životodárné mízy a listí do jeho chtivého nosu.


Borová


šiška/semena čekají na oheň


A pak řídké, stříbrošedé lesy.


v prázdnu


borová šiška padá veverky se za ní ženou


Ta šílená zábava! Ta snaha uniknout!


Její tělo semenná šupina otevřená větru


"semenná šupino bez semen nikdy jsme se nepotkali"


a tak ty i já musíme počkat dokud další požár světa, vesmíru miliónů světů nevzejde


- ach, nech to být.


Šiva na konci kalpy: skála-tuk, kopec-maso jsou fuč.


Lidé, kteří platí lidi za kácení hájů zabíjení hadů, stavbu měst, dláždění polí věří v boha, ale nevěří vlastním smyslům


Neruš Gautamu. Nech je být.


Borovice spí, cedr se štípe rovně


Květiny prorůstají chodníkem.


Pa-ta Šan-jen


(malíř, který sledoval pád Mingů)


bydlel na stromě:


"Štětcem lze namalovat hory i řeky ačkoliv jsou už dávno pryč."


Pa-ta Šan-jen (1626-1705) žil na přelomu vlády dynastie Ming a Čching. Byl knězem sekty Sótó, ale v padesáti letech opustil buddhistickou církev, spálil své šaty a dělal ze sebe šíleného, aby se vyhnul pronásledování mandžuské policie, nějakou dobu žil dokonce i na stromě. Posledních dvacet let proslul jako básník a malíř, známý svými komentáři o malbě (a úpadku dvora dynastie Ming). Uvedený komentář patří ke známé básni Tu Fua "Jarní obrázek" (viz esej Přežití a svátost )


Lovení


první šamanova píseň


Ve vsi mrtvých nakopnul poházené kosti


snědl smůlu z naplavené klády


(velrybí tuk) kopřivy a topolové listí. Tráva práší


na slunci kmeny se obracejí v řece


písek pálí do chodidel.


Dva dny bez jídla, náklaďáky projíždějí kolem


v prachu a za světla


řeky stoupají.


Obleva na horských loukách. Červencový přesun na západ.


Měkké ústřice teď hnijí, mělčiny mezi přílivem


a odlivem páchnou.


Sedím bez myšlenek u dřevařské cesty


črtám nový mýtus a sleduji skvrnité žábronoše


poslední náklaďák odjel.


tahle báseň je pro ptáky


Ptáci krouží, snáší se k vrcholkům střech luňák se potápí, noří se do pobřežních mlh


Tvar: tečky na nebi poskakující z linky na linku


definovaná budoucnost. vyžeň kouř z očí


a z mysli prach vějířem orlího křídla.


Jestřáb stoupá výš a výš.


Svišť píská vprostřed skal.


Déšť na kalifornských kopcích.


Slávky se tisknou k útesům a nasávají jarní příliv


Déšť buší do strnišť pole plná kachen


Déšť bije do eukalyptu podivných borovic na pobřeží


dvě jehlice v jednom trsu


Nebe bičované větrem rorýsové prchají před bouří opisují oblouk, až je slyšet ostrý šum křídel srpovitý pták


světle šedá


clona deště pomalu


padá z mraků


černí rorýsové


- rorýsové křičí když sviští kolem, dobře se koukej anebo oslepni!


tahle báseň je pro medvěda


"Pokud jde o mne, jsem dítě boha hor."


Medvědice dole pod útesem.


Cpe se borůvkami.


Dozrály právě teď.


Brzy bude sníh a ona, nebo možná on, se zahrabe do díry a bude spát. Můžeš najít borůvky v medvědím lejně, když se pořádně podíváš, touhle roční dobou když se připlížím k medvědovi zamručí a uteče.


Ostatní už vyšli z ostružiní, jen jedno děvče převrhlo svůj košík a začalo sbírat ostružiny ve tmě.


Vysoký muž ukrytý ve stínu ji vzal za ruku a odvedl k sobě domů. Byl to medvěd.


V chatě pod horou pak dala život krásným tmavým dětem s ostrými zoubky, a tak žili v horské jeskyni mnoho let.


chyť medvěda: volej na něj: medožroute lesní chlape lehkonožko


Dědo v kožichu. Medvěde! Vylez!


Vyber si svou smrt!


Ty starej vyžírko!


tahle holka se provdala za medvěda


Kdo vládne v horách, Medvěde!


už moc bobulí jsi spolykal


už moc ryb jsi nachytal


už moc lidí jsi vylekal


Dvanáct druhů severně od Mexika si cumlá tlapy za dlouhé zimy bourá svá dusná doupata kňučí, brečí, onanují


(Odysseus byl medvěd)


Medvíďata dumlají měkké cecíky zaťaté zuby, křečovitě zavřené oči


ale ona je nechá


Dokud bratři nevypátrali to místo nezahnali jejího muže nahoru do rokle neobklíčili ho ve skalách


Píseň chyceného medvěda:


"Vraťte mi můj kraj


"Blíží se má smrt


"Přišel jsem z horských jeskyní


"Na horních tocích


"Malé potůčky tam


"Všechny vyschly


- Myslím, že půjdu lovit medvědy


"Lovit medvědy?


Prdy, Snydere, netrefil bys medvěda do zadku


ani hrstí rejže!"


tahle báseň je pro jelena


"Po všech horách tančím na pěti horách mám taneční parket a když po mě střelí, ke svým pěti horám utíkám"


Poslední výstřel na jelena


šel vedle, stmívalo se a tak jsme se klouzali zpátky dolů po suchém jehličí mezi borovicemi.


Vyplašil jsem králíka popadl vinčestrovku a ustřelil mu hlavu.


Bílé tělo se kutálí a cuká sebou v temné rokli zatímco my běžíme z kopce k autu.


jelen sestupuje po suti dolů


Picassův kolouch, Issův kolouch jelen na podzimní hoře troubí jako šaman hrdě skáče po sněhových plotnách hlavu vztyčenou, přední běhy vytrčené kulky zatažené v chlupatém pytlíku lidskou duši zbavuje starostí


na podzimní hoře stojí v pozdním slunci, střihá ušima


švihne ocáskem a zlatý chomáč much mu víří kolem nozder a očí.


Domů za noci


opilý pohled dosud rozezná souhvězdí Býka je nízko, ale stoupá:


samec čtverák tančí ve svitu reflektorů


na opuštěné silnici kilometr od mlýnského rybníka


Auto zastaví a výstřel srazí to divoké hloupé a oslepené stvoření.


Vyvržená horká střeva


holýma rukama v nočním mrazíku chladne jazyk


i oko studené parohy.


Lovcův opasek


právě pod oblohou teplá krev v kufru auta.


Zápach zvěřiny,


vyplazený jazyk.


Jeleni nechtějí umírat kvůli mně.


Budu pít mořskou vodu spát u břehu na kamení v dešti dokud se jeleni neslitují nad mou bolestí


a nepřijdou si dolů pro svou smrt.


"Lovit znamená využívat své tělo a smysly naplno: namáhat své vědomí, abychom poznali, na co jelen myslí dnes, právě teď; tiše sedět u zvířecí stezky a své já přenést do letícího ptáka a do vanoucího větru. Smyslem lovecké magie je snaha, aby k vám zvíře přišlo samo - tvor, který uslyšel vaši píseň, přesvědčil se o vaší upřímnosti a bez soucitu vám přišel na dostřel. Lovecká magie nesměřuje pouze k usmrcení zvířat, ale i k asistenci při jejich zrození - k podpoře jejich plodnosti. Proto rozsáhlé iberské jeskynní malby nejsou pouze o lovu - ale o páření a plození." (Poezie a primitiv, Zemědům)


Lvoun, losos, pobřeží slaná šoustací touha žene pleskavé ploutve na osmi tisících kilometrech pobřeží od severu k jihu proti proudu, mohutné símě hledající lůno vnitrozemí.


Husy, kachny, vlaštovky


vzdušné stezky jsem záprtek zmrzlý v tundře


Můj buřňáčku, sněhem líznutý


polib ji, stružku, její ústa z hladkých oblázků, její jazyk, dno


ledovou vodu vtékající do temné jeskyně, kde v proudu jazyk kmitá


- slepá ryba


Na zmoklých balvanech na krvavé písčině snědl jsem vytřeného lososa bláznil jsem pokrytý popelem kousal dívčí prsa vdával ženy za velryby nebo za psy, jsem i kněz znásilnil jsem tvou ženu a sežeru tvou mrtvolu.


Z lůn démonů vyvržen


do nového zrození milión tvarů - jen se koukni do nějaké


knížky o biologii.


A pekla pod myslí


kde duchové řvou, nebesa nad mozkem, kde bohové &amp; andělé si hrají


věků pár


&amp; s tebou handlují


Kdo si žádá nebe?


těch nocleháren roztroušených po galaxii.


"Všechno pozabíjím


Ničeho se nebojím, jenom vlků


od ústí Cowlitze


k jeho prameni


Jenom vlci mě děsí


Mám ocas vůdce"


- Skunk.


"Kolouchy v tlamách svíráme


Kolouchy v tlamách svíráme


Naše tváře jsou potemnělé:


- Vlčí píseň.


"Kdybych byl malým lvounem


vždycky bych se vynořil a k pobřeží zamířil-"


Tak, a teď vám řeknu, co všechno jsme tenkrát jedli:


Mezcal, jukové plody, borová semínka,


žaludy, opuncii, škumpu, kaktus pryšec, ječmenici, papradí, kukuřici horské byliny, lilek, naditec jukové stonky i květy, černou jeřabinu kaktus pitahaya, med zemních včel med, med čmeláků, morušové plody kondurango, sůl, lesní bobule bobule nejrůznějších jalovců divoký skot, jelence ušaté, antilopy, jelence virginské, divoké krocany, holuby, křepelky, veverky, strnady, zimní pěnkavy vrabce, horské lesomyši, stepní psouny -- Melospiza melodia králíky, pekari, soumary, muly, koně buvoly, horské ovce a želvy.


kaktus pitahaya - stromovitý kaktus Lemaireocereus


lilek - zde míněn Solanum jamesii


naditec - naditec jehnědokvětý (Prosopis juliflora)


Jak báječné je zrození člověka!


Otřít ho cedrovou kůrou a klejichou


a zatracené doktory poslat domů


Dítě, dítě, vznešené dítě vznešené milované dítě


Jedna ruka sem, druhá ruka tam


"Já sám se uctívám" zrození Buddhy.


A otřásl se celý světa řád.


"Kdyby to dítě řeklo opravdu tohle, rozsekal bych ho a hodil psům!"


řekl Čao-čou, zenový Mistr. Ale deňky, šedivé veverky a do zlata zahalené pozemní veverky


mu každá přinesly oříšek.


Pravda bývá nejsladší.


Dívky by nesly v náručí divokou gazelu nebo divoká vlčata a daly by jim své bílé mléko


těm, které by měly novorozeně doma prsa stále plná


V kropenaté kolouščí kůži


spí pod stromy


bakchantky, opilé vínem nebo pravdou, jak je libo


To znamená: soucit.


Zástupci: člověk a šelma, šelmy mají buddhovskou přirozenost všechny kromě


Kojota.


Žďáření


druhá šamanova píseň


Sedím na bobku v mokvavých stínech


moskyti bodají:


korunou cedru prosvítá slunce skrčen ve vyschlé prázdné slupce


- žízeň po studeném sněhu


- po zeleném hlenu morku


Mořská voda zalévá obě oči.


Třes nervu a svalu u pánevního kloubu


Kosti podepřené kořeny mimovolný záchvěv nervu


Nehybná ruka sama se vynořuje rozkvetlá a olistěná


v křemen se mění


žilnaté skály nápor karmy dlouhé tělo močálu


čmouhy bláta na stehně.


Umírající kapr lapá po vzduchu


ve vlhké trávě.


Řeka ustupuje. To nic.


Schlíplá ryba spí v rákosí


Slunce mě osuší při tanci.


"ve vyschlé prázdné slupce" - lidské tělo


"kosti podepřené kořeny" - pocit při posezu na zemi, v močálu


"Nehybná ruka... na stehně" - pocit získaný meditací, kdy básník-šaman-člověk začíná vnímat svět kolem sebe a kdy se smazává rozdíl mezi rukou a rostlinou, skálou a masem, lidským tělem a močálem


Maudgaljájana spatřil peklo


Pod rozechvělým očním víčkem nervy drásající sny mysl chňape kolem sebe a zavřené oko vidí: jak se dolní rozměry rozplývají v slunečním světle světy mrtvých, Bardo, duševní světy


&amp; hrůzu jeskynního rituálu bez slunce


Potkává vědoucí potulné mnichy nesené větry karmy z pekla do pekla nekonečného a proměnlivého


životem a smrtí bičované na této pěně reality (větrných a deštivých


říší lidí a plných touhy), nad chladným visícím obludným neznámem, pod


Uměním a Historií a živými myšlenkami celého lidstva okultními &amp; čarodějnými zly, z nichž každý je pravdou.


Tenká hrana přirozenosti povstává křehká a bezmocná se svou láskou, vnímajícím kamenem a masem nad temnými mrtvolnými narkotickými sny.


Oblaka nemohu ztratit, nemůžeme odejít.


Učíme se milovat přijímáním hrůzy.


Za ní, v ní, nejobyčejnější krásy vědeckého vědomí sexu a přijímání lásky každodenní vize této nemoci


Zářící jedinec v soběstředném snění


Rozjasněná lidská duše tohle všechno odvrhává a otevírá oči.


Maitréja, budoucí buddha


Už je venku, ležel ptáku ve voleti


včera v noci rys vyzvrátil svůj obraz do sněhu.


Kdo odmítl učit se tančit, už dávno tě odmítl políbit. Cpals ho bobulemi ale prchals, červená skvrna na jeho zubech; a když plakal zjišťuje, že svět je Kolo -


tys mu jen kradl rýži


Bytost tak malá a šedivá. Nepůjde pročeká rybí šupinu, břidličnatý prach


jestřábí i sviští kost


v ledu zamrzlé listí


Černý sesam oděný novou sítí atomů: chycený za letu zanechá tě viset a třást se jako gong


tvé prázdné šťastné tělo s mravenčením za rozbřesku


čertí hlava


Teď obě jsoucí živé bytosti


Sedíme tu


Vítr víří


"Netípej to


Vajgl je to nejlepší"


tichá stálá ukecanost na Supím vrchu puklina úsvitu/ maslach / maslák / ježlák fuj


Držím to mluvím o tom, stojím koukám sem koukám tam


Stojím


ochablá pusa dokořán


lape po vzduchu


třese se, do sebe se obrací


dokonáno


s ďábelským smíchem


Netopýr nové mouchy, mluvím zpívám


"Ježíš byl velký ranhojič, myslím, že byl nejlepším hazardním hráčem ve Spojených státech"


V Hakwinyavě


Představ si temný dům modrý


Čertí hlava, maslach, maslák, ježlák - lidové názvy durmanu (Datura)


S tváří na rameni


vnímal její tep jemnou kůži a její chladná prsa obnažená za úsvitu


"ptáci v stromoví bez ustání pějí"


kde teď jsou


A já ve snu jsem viděl vévodu Čou


Matka, jejíž tělo je Vesmír jejíž prsa jsou Slunce a Měsíc


socha Pradžni z Jávy: tichý úsměv obnažená prsa


"A budeš mě mít ještě rád, až


se mi zvětší prsa?" zeptalo se děvčátko -


"Pozemské Matky a ti, kteří pijí z prsou pozemských matek jsou smrtelní ale ty, kteří sáli z prsou


Matky Všehomíra, smrt nikdy nepotká."


John Muir na Mt. Ritter:


Nejdřív jsem si stěnu důkladně obhlídl a teprve pak do ní nastoupil, chyty jsem vybíral fakt pečlivě. Asi půl cesty pod vrcholem jsem ale ztvrdnul na mrtvým bodě, s rukama roztaženýma tváří přitisknutou ke skále a neschopen se vůbec hnout. Co bude dál už bylo víc než jasný. MUSÍM spadnout.


Nejdřív chvilka ohromení a pak smrtelný pád dolů až na ledovec pod skálou.


Jako bych měl hlavu plnou dusivýho kouře. To hrozný zatmění trvalo jen chvíli, když život se zase přiřítil až s nadpřirozeným jasem


Jako kdyby ve mně procitl nějaký nový smysl. Moje roztřesený svaly se zase zpevnily, každou trhlinu a spáru ve skále jsem viděl jako pod mikroskopem.


Ruce a nohy začaly makat s takovou přesností a souhrou, se kterou jako bych neměl nic společnýho.


John Muir (1838-1914) - americký přírodovědec, badatel a spisovatel, narozený ve Skotsku.


slib Amitabhy:


"I když dosáhnu buddhovské přirozenosti, ale někoho v mé zemi


seberou a zavřou pro potulku, pak se vzdávám


tohoto nejvyššího dokonalého osvícení.


divoké husy v zahradě


jinovatka na nové trávě


"I když dosáhnu buddhovské přirozenosti, ale někdo v mé zemi


přijde o prst při kuplování vagónů, pak se vzdávám


tohoto nejvyššího dokonalého osvícení.


klisna mrká


pobízená uzdou


jak kámen lesklé podkovy zaklapou


roztřesené kotníky: dolů srázem


"I když dosáhnu buddhovské přirozenosti, ale někdo v mé zemi


vůbec nemůže chytit stopa, pak se vzdávám


tohoto nejvyššího dokonalého osvícení.


mokré skály, šumění


deště a hrom od jihozápadu


vlasy, vousy, hučení v uších


vítr šlehá do holých nohou


měli bychom se vrátit


nevrátíme se


Hroty nové vůně proniknuvší do chřípí se rozpínají a prohlubují uši drásající a napínající zvuky


ústa plněná průzračným tekutým chladem jazyk drcený tíhou příchutí


- Nutkajové se zaprodali za citronový drops


(Co to meleš, že nerozumíš!


jsi člověk, který prostě nechce vidět)


Poezie štětovaná do uhlazené skály metafyziky


"Nasaď španělskou ohlávku tý zkurvený kobyle


&amp; já tu děvku povedu kam budu chtít"


(jak něžné! Ale nejdřív by ji měl přetáhnout bičem)


vítr se obrací


déšť stéká po lupku


v břiše mraku spíme


(myslíš, že sex, umění a cestování stačí?


seš kupa hnoje)


Na horských pastvinách jižně od Žluté řeky císař Wu vypustil na svobodu armádní koně vypustil bizony na pláň Broskvového háje


Krví potřísněné válečné vozy a brnění


byly uklizeny. Pod zámek dali


šípy i s toulcem.


Vůně rozmačkané jedle a páleného klestí


lidských zbytků zbytků shnilých kostí, flák dušeného masa potrava pro vrány -


(slepý, hluchý a němý!


dáme mu další možnost?)


Noc na Nyahaim-kuvara končí


Cestuji domů


- to je mohavská noc a je i naše, myslíš, že přátelství lidskost &amp; dobré úmysly to zastaví?


Zaváháš-li, není kam jít.


Sojka na samém konci světa


seděla, viděla &amp; vyrazila narazila: její hlava je na padrť


kóany, mumonkan


Je to celá vagina dentata


(Hop!)


"Proskoč orlu chňapajícím zobákem"


Akteón viděl Dhjánu v Prameni.


nic zvláštního


na Mt. Baker mrholilo


Neah Bay za odlivu


Odšíplý kámen a losos.


Vonný, svěží, podélně rozříznutý


s plesknutím virginský cedr z hustě zarostlých údolí při pobřeží


Vyryté fleky ve zváleném kapradí


opálené klády vrbka a včely


Starý žďár, pod mladou olší potok s omletými kameny


Zpátky k Tarheelově dřevařské farmě


(jedle ojíněná je dosud pod sněhem)


Od indiánských sběračů jahod ve Skagitu dolů do Sacramenta za klukama co bydlí u řeky


jezdí s náklaďáky do Fresna přes celou zemi do měst na úpatích, na pláních, i do New Yorku a po mořích a po Evropě &amp; knihovnách &amp; galeriích a továrnách, kde vyrábějí šprcky


Celé tohle šílené představení


(mimo jiné) viděno z vyhlídky na Mt. Sumeru


Ze samého středu vesmíru


&amp; lidmi bez rádia.


"nedokonalé je nejlepší"


stříbrný šlem z pstružího břicha


se vám otře o ruku


Všechno padá nebo hoří -


rachot balvanů


stále padají kameny z útesů


kousky kůry v potocích -


Tady přežvykoval dikobraz -


Kouř z Tillamooku na patnáct set kilometrů saze a horký popel. Lesní požáry.


Horní Skagit shořel, myslím, v roce 1919


Kouř zakryl celý severní Washington,


udeří hrom, zažehne ohnivé květy na kopci dým místo mraků. Zakrývá slunce


štípe do očí


Horká semena se paří v podzemí


dosud žijí.


"Odplav mě domů, mámo"


píseň Chaluhy


Náčelníkova žena seděla zády ke slunci na písečné pláži a rozřezávala cedrovou kůru.


Prsty měla štíhlé


Jídlu moc nedala.


"Když je mlha chodíme kopat


"divokou cibulku"


Sni, sni


Země! žádná z těchto bytosti žijících na tvém povrchu nezmizí, všechny projdou proměnou.


Když jsem k nim mluvil já když oni mluvili ke mně, od té chvíle, jejich slova i jejich těla která obvykle používají k pohybu, se zcela změní


Já už je neuslyším. Podepsán


( )


Kojot


Divoká cibulka - lidový název pro některý z druhů pryskyřníku (Ranunculus)


text


Sourdoughská hora hlásila požár: až u Hromového potoka vysoko na hřebenu.


Osmnáct hodin jsme stoupali, až jsme konečně našli pahýl a třicet metrů kolem něj oheň: celé odpoledne až dlouho do noci jsme kopali překop káceli hořící pahýl a jiskry jak létavice přeletávaly vyschlé lesy a zakládaly nová ohniska která se po větru šířila vzůru Skagitským údolím od Pugetského zálivu.


Sprchlo až k ránu.


Spali jsme v blátě a popelu.


Vstali jsme za svítání, bylo po ohni.


Obloha byla čistá a my zahlédli ještě poslední svit jitřenky.


mýtus


U Hromového potoka a na hoře požár -


Trója hoří!


Mrak mručí hory jsou tvou duší.


Tam se ježí lesy


štěkání psů a křik dětí stoupá zezdola.


Déšť padá po staletí a prosakuje spárami mezi uvolněnými balvany


Svěží déšť a oheň je pryč


Černý pahýl se leskne v dešti


&amp; poslední nitka kouře stoupá do absolutního chladu do ohnivé spirály


Bouře Mléčné dráhy


"Buddhovo kadidlo ve světě prázdnoty" mrazivá černá díra a světelný rok ohnivý jazyk draka olizuje slunce


Slunce není víc než Jitřenkou.


vyhlídka na Mt. Crater 1952 - Marin-an 1956


"Slunce není víc než Jitřenkou" - věta je citací poslední věty z knihy H.D. Thoreaua Walden aneb Život v lesích.


Hory &amp; řeky bez konce


Sestřih k Bubbsovu potoku


pro Locka McCorkla


Vysoký strop a dvojitá zrcadla


kalendář s nádhernými horskými stráněmi - mizernej holič v ucamraném bílém plášti, sedící osamělý stařík


Letní a šedivý den v San Francisu


Vešel jsem dovnitř. Na Howard Street


stojí ostříhání dolar a čtvrt.


Ostříhat, co to jde.


"Hele, a proč se chceš ostříhat právě takhle."


- ále, jdu na pár dní do Sierry k Bubbsovu potoku a pak dál na horní Kern.


oháněl se nůžkami


"Jo, taky jsem tam nahoře byl. V Cedrovým háji


jsem si postavil srub. V pátým roce."


pach starých vlasů


Hned vedle. Bazar


když jsem vyšel ven.


Sháněl jsem svetr, procházel jsem


tou sklepní cimrou s betonovou podlahou


kde se harampádí válí mezi stěnami z překližky všechny ty symboly minulosti - jeden přes druhý -


navršené v mrazivém prachu a svitu holé žárovky stoly, pojízdná křesla, omlácené kufry &amp; lampy


&amp; konvice, ve kterých se vařila káva v roce 1910, věci


ponechané jen samy sobě &amp; konečně osvobozené


od lidských potřeb. Anebo?


čekající s posledním zábleskem touhy aby je vynesli ještě jednou ven. Jen tak pro srandu.


Pán veteše se šourá a zírá


a dělá ceny


lidem, kteří málokdy co koupí.


Prosezené houpací křeslo to musí zmáknout samo. Bez pomoci.


O pár dnů později jsme to s Lockem valili dolů do San Joaquinu, bosí a zchvácení vedrem cestou jsme se stavili na pivo a meloun


v osvěžovně Obrovský pomeranč cucky rozervaných pneumatik z náklaďáků se povalují na krajnici dálnice 99.


Sierra na východě


označená kumulem.


Auto chrchlá lesíky ve výšce osmnáct set metrů dolů do kaňonu řeky Kings, utábořili jsme se v Cedrovém háji


stěny kaňonu jsou z tak tvrdé žuly


že se z nich nedrolí žádný štěrk.


Jednou jsem se zkusil nechat ostříhat v kadeřnickém učilišti seděl jsem půl hodiny, než mi řekli


že vchod pro bílý je z druhý strany bazar, St. Vincent de Paul.


Armáda spásy nahoře na pobřeží pro vaťáky, vysoký boty a tlustý ponožky


- v Seattlu mají nejlepší dřevařskou výstroj


Jednou jsem našel pár bezva horolezeckých bot


v malým zapadlým krámku


doméně Marka Tobeyho


už ho prý zbourali -


&amp; parádní vaťák s ptačí krví na rukávu.


V Lake Union jsme s Allenem splašili zimní oblečení


skoro zadarmo, jedný dobračce řekli


že jsme na cestě odmakat si zimu na severu v Britský Kolumbii


domů jsem stopoval svou zelenou hučkou bez problémů (ale o tom později)


při výstupu k Bubbsovu potoku jsme viděli cestářskej stav v zakrslým borovým háji na břehu potoka


a dali se do řeči s jedním chlápkem, říká:


"Jestli zmerčíte McCoola z druhý party támhle, vyřiďte mu od Mooreheada, ať táhne k čertu."


Poslední sníh tohle léto. Přes


rozervaný a holý předěl Foresterova průsmyku


po klikatých skalnatých stezkách zapadáme do závějí, stoupáme až tam


kde se karavany musí ohánět lopatou nebo čekat k polozamrzlému jezeru ve výšce tři tisíce šest set


s jalovými skalnatými břehy ale se spoustou hbitých pstruhů:


odražené obrazy se houpají v kolech, která se zvětšují a vytvářejí


bláznivou síť vln, která dává smysl


jen při pohledu shora devansý svět všech druhů - vznešený svět


obraz, který spatří jen málokdo


sluneční paprsek


na holých plochách prázdné nebe


odlité do správných tvarů, jak je zformoval led ukoval oheň nebo zvedla, zkřivila, zlámala


láva vyhřezlá z vnitřností země.


Můj vnitřní pohled změní balvan v křeslo


...proč se ten člověk tak šoural?


Král Pekla


nebo je to ráj forem osvobozených od předvádění své funkce, které nějaký


stvořitel / tesař přinutil myslet si, že to byl on sám, kdo udělal


předmět navždy "křeslem"?


Zlověstné rituální dějiny


Je snad Horský bůh mrzák? kulhající metrika a rituální pajdání


Dobrá vůle?


Shrbená Dcera hor.


měsíční ňadro Parvatí


horský hrom hovoří


vlasy zježené statickou elektřinou, když šlehne blesk


nejsou to ani slova lásky ani moudrosti


přesto to bude nebezpečné: proto tvůj strach.


Jakási plynoucí dívka


jejímž klouzavým tancem


vchází Šiva


- duše údolí/Anahita


Sarasvatí


temná a ženská brána všehomíra


voda, která omele zrnka písku


lehký je tanec, jenž taví


rozcuchaného hlídače hory


a nutí skočit do ohně


&amp; stvořit z písku strom


ze stromu prkno, z prkna /nápady!/


něčí houpací křeslo.


prostor prázdna, slunce vrcholků a hřebenů hor


vesmír smetí, všechno ponecháno samo sobě.


Do hor jsem si vždycky brával tenhle klobouk:


Když jsme se vraceli zpátky přes Oregon


(před třemi roky) v Siskiyou za soumraku projelo pár aut


Sto metrů nad námi zastavil obrovský náklaďák


s nápisem 'Siskiyouská kamenina'


Řidič řekl


že poznal můj zelený klobouk


Jel jsem s ním


před dvěma lety přes celý stát na sever


když jsem se vracel z Warm Springs


do Portlandu.


Allen vzadu na slámě zapomněl salám a jeli jsme na jih celou noc - se spoustou aut - v Berkeley jsme byli za svítání.


teď po devítidenní tůře k hornímu toku řeky Kern


konečně sprchlo.


Utekli jsme k druhý cestářský partě


a utábořili se pod zmoklou borovicí


kleli &amp; zabíjeli hmyz, čtyři dny od cesty


potkali jsme McCoola &amp; řekl, ať Moorheadovi řeknem


POLIB MI PRDEL


seděli jsme na bobku u čmoudícího ohně


"Teď bych si ani za nic nenasadil zelenej klobouk"


povídá předák padesát komárů mi trůní na krempě


musí se jim líbit zelená


&amp; další dva dny přeháněk a zimy


(Na Whitney zježené vlasy


kroupy řezají do nahých lýtek


ale ozvěna jódlování zní čistě)


všechno tohle přišlo až potom:


Čistota hor a dobré vůle.


Diamantový vrták pronikající do tajícího ledu


a harcování s náklaďáky &amp; strážení


Budovy rovnané se zemí


hektary hořících odpadků v Zálivu


děvče, která byla dcerou mrzáka bezdomovce


ze vzpomínek na doutnající borovici se vynořuje pleťová voda a lesk plivátka křeslo se otáčí a v dvojitém zrcadle se míhá stařec, který mě spouští dolů a vtipkuje


"Tvůj sestřih k Bubbsovu potoku, chlapče."


20. IV. 1960



Odlehlé kraje


Pro Kennetha Rexrothe


"...Potom


- náhle - já, oblaku podoben, dál snil


jsem o toulkách bloumaje po pobřeží


tam a sem..."


Bašó


Dálný západ


Svátek borůvek


Pro Joyce a Homera Matsonovy


1


Kožich barvy bláta, dobrý běžec dědula s kocovinou, pobuda


Chvalme! Kojota Prašivce, tlusté štěně které samo sobě spílá, ošklivého hazardéra nositele sladkostí.


V srpnu je najdete v medvědím lejně


úhledné hromádce na voňavé stezce, koncem


srpna, nejspíš pod modřínem


žral medvěd ty borůvky.


horská louka, konec léta, slezlý sníh


černý medvěd


který se cpe borůvkami, ženatý


s ženou, jejíž prsa krvácí


od kojení pololidských mláďat.


Samozřejmě, že tu jsou někde lidé, kteří


sbírají a přebírají a protlachají celý den.


"Kam šípy své vystřelím


"Tam je slunečnice stín


- píseň chřestýše


svinutého v klínu bludného kamene


"K'ak, k'ak, k'ak!


pěl Kojot. S lidstvem


se pářící -


Motorová pila se třese na borová prkna


předměstské ložnice, jedna na druhé


se budou chvět jejich léty i suky


Každé ráno, když přespolní vstanou


se objeví a zase zmizí bláznivé tvary -


Prkna přibitá k rámům


past na dvounožce.


a stín se vine kolem stromu


padne na borůvčí


od lístku k lístku každý den


stín se vine kolem stromu.


2


Za úsvitu z oken seskakují tři kočky, všechny hnědo-šedé s vousy napřímenými


s kousky myši na jazyku


Kávovou konvici myje v řece


dítě si kříčí o snídani těžké prsy s černými bradavkami protkané modrými žilkami jí volně visí v rozepnuté košili


stiskne je volnou rukou


bílý proud na tři hrnky.


Kočky za svítání


hola hola hou


Potoky jsou průzračné, tam se skrývá pstruh


žvýkáme černý trn a na jehličí prospíme klidně půl dne


"budeš sovou


"budeš vrabcem


"budete tlustý a zelený, lidi


"vás snědí, borůvky!


Kojote: střelený z auta, dvě uši ocas, přines dárek.


klapot kopyt


skot dynastie Chan


přechází změřenou cestu bronzové zvonce na krku bronzové koule na rozích, chytrý skot se prozpívává slunečním svitem a prachem


když klády z kopců táhne


na hromadu


žluté


nenažrané traktory dál a dál kácejí


list na listu, kořeny ve zlaté sopečné půdě.


Když tající sníh kape


ze stromů z holých větví sukovitých borových větví


horké slunce na mokrých květech zelené borůvčí proráží sněhovým příkrovem.


3


Napnuté a vyboulené břicho


Prsa se nalévají jako když chlastáš pivo, kdo touží


po Nirváně?


Tady je voda, víno, pivo


knih na celý týden


kašovitá placenta


pach horké země, teplá pára


stoupá z rozkroku


"Nemůžete celý život jenom zabíjet


"Lidé přicházejí -


- a když ho Straka oživila, zplihlý cár kůže v řece potopila a nechala na mělčinách rybám na pospas


"Táhněte do hajzlu!" zapěl Kojot


a odběhl.


Krásně modročerné, sladší na loukách


malé a trpké v údolích, matně modré


borůvky roztroušené v borových lesích


ve shlucích v roklích, na prašných útesech


vzduchem roznášené ptáky;


I v medvědím trusu je najdete.


"Skončili v noci


"Jedli horké lívance v osvětleném pokoji


"Pili kafe, četli noviny


"V podivném městě, jeli dál, zpívali


když volantem kroutili opilí


"Přestaňte snít, milé dámy!


"Přitáhněte nohy, vymáčkněte démony


z rozkroku mezi pevnými stehny


"Kluci přijdou s krhavýma očima


"S mizernou erekcí a s funěním


"Že chtějí svá ztuhlá těla osušit na slunci!


Probudil se na pláži. Šedý úsvit


zmáčený deštěm. Nahý muž


a na kameni si pekl koninu.


4


Kojot ňafá, nůž!


Úsvit na žlutých skalách


Lidé jsou pryč, smrt nehrozí zářivé slunce na obloze, vymetené


prázdné a jasné ještěrky vylézají z temných děr


My, ještěrky, slunce na žlutých skalách.


Koukni, z kopců


jak se nit řeky blýská, vine se


do nížin, do města:


zářivý opar v údolí v dálce


Pablesky ostrého slunce na skle.


Z chladných pramenů pod cedrem


v sedě, s bílým šklebem


dlouhým jazykem vyplazeným, sleduje:


mrtvé město v suchém létě kde rostou borůvky.


Svátek borůvek je název každoroční slavnosti, kterou konají Indiáni v rezervaci Warm Springs ve středním Oregonu u příležitosti zrání horských borůvek (Gaylussacia baccata). Po slavnosti se Indiáni několik týdnů věnují sběru.


Marin-an


slunce se dere nad eukalyptový háj pod vlhkou pastvinou voda už skoro vře sedím u okna dokořán


&amp; balím si cigaretu


štěkot psů v dálce, pár krákajících vran; kníkání brhlíka vysoko na sosně za řadou cypřišů se zvedne pasoucí se kobyla


slabý neustávající hukot přichází z údolí v dálce


šestiproudá dálnice - tisíce a tisíce aut vezou lidi do práce


Marin-an - jméno srubu Locka McCorkla v Mill Valley utvořené ze jména marinského okresu a několika japonských a čínských slov, jako celek to znamená "Poustevna v koňském háji".


Procházka


Neděle je jediný den, kdy nepracujeme:


Mezci pšoukají na louce


Murphy rybaří


Stan pleská v teplém ranním slunci: dosnídal jsem a vyrážím


na procházku k Bensonovu jezeru. Oběd mám sebou.


Naschle. Skáču z balvanu na balvan tři míle vzhůru skalnatým korytem


Piutského potoka strmou úžlabinou, po kluzkém ledovci, územím chřestýšů


Hop, jsem u tůně, pstruzi rejdí pod hladinou jasná obloha. Jelení stezky.


U vodopádů je to zlé, balvany jako dům s obědem uvázaným u opasku jsem se prodíral spárou a málem spadl ale vytáhl jsem se na převis


a pokračoval dál.


Křepelčata barvy kamení mi strnou u nohou a pak frrnk!, když si máma křepelice dělá starosti.


Rozeklaná západní strana Bensonova jezera - za hřebenem nad temnými tůňkami na dlouhém bílém svahu jsem pohlédl dolů na ledově černé jezero


lemované útesem z obrovské výšky: temný třpyt pstruhů.


Osamělá mohyla v průsmyku


prudký sráz po straně proklouzal jsem se osikami a sutí na východní stranu dolů do trávy a přebrodil široký klidný proud do tábora. Konečně.


U rezavé, už tři roky opuštěné plotny po posledních dřevařích jsem se zastavil, zaplaval si a snědl oběd.


Pálím drobné suché klestí


Pálím drobné suché


klestí nalámané ze silné


rozložité


vejmutovky


stovky let tající sníh skála a vzduch


syčí v křivé větvičce.


sierrská žula


Mt. Ritter -


černá skála dvakrát tak stará


Deneb, Altair


větrný oheň


"Strom je starý sto let. Pak básník pohlédne na sierrskou žulu. Ta se poprvé vynořila před sto milióny lety. A pak nad ním se tyčí Mt. Ritter, šedivě černá skála, která je dvakrát starší než než sierrská. Pak pohlédne na nebe a spatří hvězdy Deneb a Altair básník se ocitne v další časové škále, která je nepředstavitelná."


Srpen na hoře Sourdough, návštěva Dicka Brewera


Stopovals ze San Franciska


tisíc mil na sever vystoupal po úpatí míli sám se sebou k malému srubu - jedna místnost -


obložená barometry loukami a sněhovými pláněmi, stovkami vrcholků.


Ležíme ve spacácích


půlku noci prožvaníme; vítr v ukotvovacích kabelech horský letní déšť.


Druhý den ráno jsem šel s tebou


až k útesům půjčil sis moje pončo - déšť pleskal na břidlici -


Sestupovals sněhovou plání


plácal se ve větru zamávals poslední sbohem napůl skrytý v oblacích a šel na stopa


směrem na New York; a já zpátky na svou horu a dál, dál, na západ.


Ropa


jemné poryvy deště na vlnách jižně od Boninsu, pozdě v noci. Světlo z prázdné jídelny pro mužstvo vrhá obrovské stíny rumpálu a průvlačnice na rozhoupanou záď, kde právě stojím


až na strojníky ve službě kormidelníka, hlídku na přídi mužstvo spí, na lehátkách na palubě nebo na úzkých rozvrzaných palandách v dunících chodbách pod námi


loď žije díky srdci v kotelně


žilám trubek a měděných nervů třese se a lehce se točí a vždy pluje trup lehce klouže a pod nohama mohutně vibrují turbíny


veze všechno, co bláznivé, závislé národy potřebují: ocelové pláty a dlouhé injekce surové ropy.


Jen jednou


téměř při rovnodennosti


téměř na rovníku


přesně o půlnoci


na palubě


měsíc


v úplňku


vprostřed nebe


Sappa Creek poblíž Singapuru


březen 1958


Dálný východ


Yase: září


Stará paní Kawabatová naseká za dvě hodiny víc


pichlavého býlí než já bych dokázal za celý den.


z obrovské hory trávy a bodláčí vytáhla pět zaprášených stonků


s otrhanými modrými květy a dala mi je v kuchyni


do vázy.


Mlžné stopy


Dvě bílé čáry dvakrát výš než kumulus přesné ledové stopy letadla ve stojaté modři chomáče mraků, hra světel a stínů určují budoucí válečné pole, zmenšují prostor.


Mladí vyškolení američtí piloti čekají na den protkaný čárami raket a bělostný květ svržené bomby na vzdušný svět rozervaný a ohromený těmito smítky ježaté země a mraveništi měst -


Klopýtám po kamenité cestě procházím kláštery


Hledím na borové dvojjehlice


- pozoruji ten tvar.


v Daitoku-ji


Vulkán na Kjúšú


Hora Aso výšiny koně, skalnatý převis


přecpané vyhlídkové autobusy


spatřit holé skály, sežehlou trávu


prostor


sirnaté útesy, proužky sněhu


- bafající fumaroly


beznosý, osmahlý muž středního věku se zkřivenou pusou.


modré džíny, kostkovaná košile, stříbrná přezka


J. Robert Oppenheimer:


před dvaceti lety


sledoval buldozery


jak vyvracejí borovice


v Los Alamos.


Vypalování


Lesu Blakebroughovi a památce Johna Chappella


Do modra zkřehlé prsty


Zima ve třiašedesátém


třicátém osmém v období Šówa


Za kopci porostlými zakrslými borovicemi v Shiga západo-jiho-západně od výpusti jezera Biwa leží vesnice Domura na písečných nánosech


v ohybu řeky odvodňující zvětralé žulové kopce kolem Shigaraki


Na Hondě céčku z roku sedmapadesát přijeli, s trochou jamanašského vína "St Neige" na farmu k hučící cihlářské peci.


Les &amp; John v roztrhaných košilích a kalhotách, vychlé zástěře držené pohromadě jehličím, smůlou


hlínou, chlupy, dřevěnými odštěpky přikládají poslední třísky žluté borovice bílý výbuch žáru v průzoru


šamot se ještě nenaklání a porcelán sedí


pěkně vedle sebe i vousy mají spečené hlínou &amp; sazemi vypalují už čtrnáct hodin. Snaží se ze všech sil.


Porcelán &amp; kamenina: sýrové mísy, dvacet hrnků tokuri, vázy, černý chawan v prachu na zkřížených nohách, oko vystavené kouři -


Dlaně, které jste položily na hlínu roztočily hrnčířský kruh, tvarovaly


vyhlazovaly ji k ústí ničeho a vypálily ji v doběla roztačeném žáru ten den, přetrvají staletí v těchto městech a hlínách a budou promlouvat k lidem i šelmám i když japonština a angličtina už dávno budou mrtvým jazykem.


Za prací do města


třpyt Venuše na východě


Mars visí v blížencích jíní na kládách a holá země


naníž nestojí žádný dům ani strom. luňáci slétávají z hor a za kříku krouží nad střechami


jinovatka taje na slunci kouřmo nad domy


- dým z páleného dřeva a mlha se táhne až k řece Kamo


a ke kopcům Uji v dáli


ženy rolníků táhnou své káry


naložené dlouhými bílými ředkvičkami a já si na kolo přivazuji knížky -


všechny cesty vedou do města.


Nansen


Našel jsem tě v deštivém ránu po tajfunu v bambusovém háji u Daitoku-ji.


Malinký mokrý uzlík se sytým hlasem, pod plotem jsi mi vběhl přímo do dlaně. Nechaný smrti na pospas.


Vzal jsem tě pod pláštěnku a donesl domů.


"Nansene, sýr!" odpověděls pokřikem a rychle přiběhl.


Ale už jsi moc nevyrostl ty křivonohý vychytralý prcku -


Někdys nežral, často kuckal mňoukáním si stěžoval na vnitřní bolest.


Dnes, pohublý a starší, nejíš nic než mléko a sýr. Sedíš na kůlu na sluníčku. Vytrvale oddaný své nespokojenosti.


Prostě jsi nebyl zdravý. Zachránil jsem tě a tvůj tříletý život byl plný mírné neutuchající bolesti.


Kálí


Na mrtvole / hrůzná / rozesmátá


čtyřruká / mečem / hlavu stínající zbavující strachu / rozdávající lebkami ověšená / černá / nahá


Když s vedla mne cesta


do lvounů města


má žena byla mrtvá


a kánoe byly pryč


Mohla vidět celý skutečný svět, když měla svá strašidelná ňadra a oči zavřené pod pokličkou halenky?


"Žena voní jako čerstvě zoraná půda"


"Muž voní jako žvýkaná javorová snítka"


Kamenný sesuv v korytu potoka


sbírají kapradí v temné roklině.


Jak zlatý drát ohebná, nakrátko ostříhaná dívka zvedá nahou nohu.


Proklíná tohle ráno.


"to jsem já, kdo tu není -"


Žlutá kukuřičná žena cestou do záhrobí


ve dne mrtvý zajíc


v noci žena kojící své živé dítě.


Most ze slunečnicových stonků.


Kojí své živé dítě.


bílý den, záhrobí, jenom kopec.


Proklíná ráno.


"Moje babička říkala, že chodili sami


&amp; kopyta měli rozštípená" - jeleni


žlutá kukuřičná dívka modrá kukuřičná dívka dívka brusinkových květů


"Když se dá medvěd na odpadky, není mu pomoci."


Noc


Všude ty černé hodinky napravují a ozdravují srdce &amp; jazyky lidí a přináší radostné ráno -


bezpečné místo v pelíšku pod dekou syčení v uších a kousání do vlhkých rtů hlazení obočí a lechtání pod kolenem olizování šíje a šimrání vypjatých prsů mrkajících víček, letmé dotyky prstů na jemné kůži hrudi vnímání spleti tepen v hladových slabinách prohnutí zad, obrácení na bok


předklon, kývání se na všech čtyřech.


prokousnutý jazyk a roztřesený kotník spojené dlaně a propletené nohy svěšená brada a náhlý sten nachýlená ramena a záchvěv v břiše zuby hlazené neposednými jazyky zkroucené prsty u nohou křečovitě zavřené oči, zrychlený dech vzájemně propletené vlasy


rádio, které se nikdy nevypíná deska, která se točí naprázdno pootevřené dveře kývající se ve veřejích vyhaslá cigareta na podlahu vyplivnutá melounová jadérka smíchané šťávy usychající na těle nezhasnuté světlo ve vedlejším pokoji pokrývky shozené na podlahu a na východě


pípající ptáci.


ústa plná hroznů a těla jako spadané listí zklidnělá srdce, pasivní mazlení, výměna


pohledů a opět zavřené oči první sluneční paprsek útočí na stíny.


Tohle Tokio


Mír, válka, náboženství, ani revoluce nepomůže.


Ta hrůza zasetá v hbitém palci a nenasytném malém mozku který se naučil srážet banány klackem.


Milióny z nás nemají žádnou cenu jeden pro druhého, pro svět i sami pro sebe, trpí skutečnem


či duševnem - není tento svět jen pouhý sen? Nebo lidský život noční můra naroubovaná na spolehlivost planety - duchovní, duchovní.


Záchvěv slunce - velebení zlověstné svobody podvědomí u De Sada nebo nejvyšší dantovské boží záře nebo nekonečného světla nebo Života či Lásky nebo obyčejného pozlátkového anděla na cukrovém nebi chudých duchovní božství nebo krása, všechno


Platón, Akvinský, Buddha


Dionýsos z Kříže, všechny bolesti nebo rozkoše pekla nebo cokoli v tom smyslu nebo tělo logika, oko, hudba nebo směsice všech škol


&amp; myšlenkových směrů - směřuje k tomuhle:


K okázalému apartmá bohatých.


Americkému přepychu jenom tak pro sebe.


K roztřesenému páru dívek na jevišti které se spolu lesbí za tisíc jenů před námi chlapy


- ve vymrzlé místnosti - aby mohly příbuzným koupit něco k jídlu. K tomuto dětskému potěru u drátů špinavých kolejišť, bloků plechových chatrčí dětem, studentům, shrbeným starcům.


My žijeme tam, kde se stýká slunce se zemí.


Žijeme - žijeme - a všechny nás život dovedl sem, do tohoto města, které se brzy stane samostatným světem, do této beznaděje, kde lidská láska nebo nenávist nemusí znamenat nic, miluj, když chceš, nebo rozjímej nebo piš nebo uč ale poznej v sobě lidství, ty který čteš, každý tvůj krok je zemětřesením, rozkladem a podstatou duchovního třesu, svoboda je prázdná, mír, válka náboženství ani revoluce nepomůže.


27. prosinec 56


Matka buddhů, Královna nebes, Matka slunce; Mariči, Bohyně Úsvitu


pro bhikkhu Ghósánandu


stará prasnice v blátě spečené černé štětiny na jejím maocném krku


kopýtka začvachtají podsadité tělo se válí ve zbytcích jídla


ve své teplé špíně do hloubky ryjící rypák vytahané struky


ti, kdo ji chovají nebo budou jíst jsou zavrženíhodní


její očko se odpoutá od země a pohlédne na mne.


Nálanda, Bihár


"Během cesty s Joanne do Indie jsme navšítivili Nálandskou univerzitu v Biháru, starověkém centru mahájánového buddhismu, který odkryli indičtí archeologové. V malé škole jsme se seznámili s kambodžským bhikkhuem Ghósánandou, který se nám stal průvodcem po okolí. Zbytky starých budov a umění byly všude, roztroušené meyi poli. Narazili jsme na poloutopenou kamennou sochu indické bohyně Mariči, jejímž totemovým zvířetem je prasnicea která bývá spojována s úsvitem. Krátce potom jsem spatřil skutečnou prasnici a byl šokován její mohutností, a tak jsem napsal tuto báseň. Bhikku Ghósánanda přijel před deseti lety do Ameriky a je dnes dobře známý svou angažovanosti v politice běženců z jihovýchodní Asie. Občas si píšeme."


Obcházení Árunačaly


po staletí žijí a umírají sádhuové v chatrčích u obětní skály poblíž


Árunačaly


Z očí děvčátek s křiklavými květy vyzařuje na holý chodník


tíha, moc vroucnost dokonalé lidské duše


v jejich očích:


do roka umřou nebo onemocní


Pod kopcem studny, nádrže, ostnaté stromy vytesané fragmenty měkkých těl


ženská břicha


staletí stará


Nanao ví


pro Nanaa Sakakiho


Hory, města, všechno tak


lehké, tak nespoutané, deky vědra - pryč s tím -


Ještě tu je nějaká práce.


ale ne nadlouho.


Každá dívka je skutečná


její bradavky tvrdnou, každá zvlhla


její vůně, její vlasy -


- Co jsem to chtěl říct


Támhle jdou všechny za obzorem pomalu mizí.


Nýtovači stahují svazky železných drátů pro mokrý beton.


V lesích, městech, rodinách i mimo ně


jako ryba


Dokola


Řítící se osel pubertální úchylka


stehna jí rozhodí a položí jí


dlouhé nohy na hřbet pohodí vlasy


klátí rukama ale pohled má klidný


její oči a úsměv jsou mimo: otékající a plující do budoucnosti


kamsi za pětibarevná oblaka.


vstupujeme do tohoto světa po stopách


kluzkých oblaků vnitřností


kadidla našich rozkvetlých masitých květů; rozmačkaní; vracíme


uzlíky růžového masa otevřené všemu -


pětibarevným oblakům prázdnému diamantu všehomíra


A do zvadlých, houževnatých, těl, stonků suché větve ukapávají semena.


řítící se osel kůň na zadních a čabraky


matka jí sleduje


nákupní tašku nechává


sklouznout podél kolen na lavici i v jejích očích dcera víří dívá se kamsi, ona ví


taky kdysi


sedla na kolotoč


Zpátky


Pro Západ


1


Evropo


tvé rusovlasé


světlooké


thrácké děvy tvé překrásná stehna ustavičná zatracování a vznešená bezstarostnost -


ženská země dokonce i tví tlustí nicotní papežové


křížové klenby chrámů


žlaby kanálů


- já taky, vidím vše


zelenýma očima -


Kovbojové a Indiáni celé Evropy sjíždějí sněhové pláně na štítech.


co dál? rolnický kout planety -


koho zajímá, že jsi běloch?


2


tento vesmír - "jedna otočka" - obrácen naruby


bohové revoluce


špičaté vousy - kožešiné ušanky -


kalmyčtí vládci biče


objímají se a líbají bílí a černí muži s muži dívky s dívkami


pšenice, rýže, ječmen


zvětšuje zadky oslům


prdelatým koňům traktorů a


rychlého pohybu pístů je třeba revoluci. ještě se točí těžký setrvačník


jeho osa se naklání


samovolně běží dál, bílí drobečkové


tmavá kůže


zardívá jemné lalůčky matně bílou vyšisovanou kůži bledou bradavku bledé ňadro bez jediné pihy


ohlédnou se a pomalu se otočí zpět -


3


Ach, tohle je Amerika: rozkvetlý lesknoucí se olejový květ


roztahující se na vodě tak mrňavý byl, nic, a teď se rozrůstá všemi barvami hýří


náš svět


otevírá se nám zevnitř i zvenčí každá část se dme a točí kdo by kdy pomyslel, že se tak točí když všechno pokryje


barvy blednou a fantastické vzory


zvolna mizí a já opět hledím do čisté vody


pořád stejné ententýky, které


holčička odříkává


všechny ty roky.


"Kovbojové a Indiáni celé Evropy sjíždějící sněhové pláně na štítech. - "Vysvětlení lze najít, myslím v Tacitově Germanii: když některé germánské kmeny překračovaly Alpy, aby mohly zaútočit na severní Itálii, chovaly se jako děti a své štíty použili jako sáně pro sjíždění zasněžených strání, smáli se a hráli si. Myslím, že tyto evropské války jsou jakousi další hrou "na kovboje a Indiány"."


Dvanáct hodin od New Yorku po pětadvaceti dnech na moři


Slunce vždycky zapadá za námi.


Neměl jsem v úmyslu jet takhle daleko.


baseball v rádiu


reklamy, ze kterých vstávají vlasy na hlavě -


Naposled jsem tady plavil v roce devatenáct set čtyřicet osm myl jsem na lodi nádobí


a četl Gidea ve francouštině.


V batohu mám tři nata


sekyrky ze středního Japonska


čtyřhrannou sekyrku nalezli i v Číně


byla z doby kamenné román od Kafu NAGAIE o gejše v roce 1910 s dlouhou pasáží o zahradách a o tom, jak se během roku mění právě teď by měla na dvorku


v Kjótu kvést azalka.


Jsme právě severně od mysu Hatteras zítra v osm přistaneme.


ještě vytřít palubu kolem kormidla sbalit si věci a vejplatu.


19. 4. 1964


Skákání panáka


pro Jima a Annie Hatchovy


křivé čáry načrtnuté nohou, zakulacené čtverce vyboulené po stranách dlouhého obdélníku, podobá se to


Venuši z doby kamenné a ona zvedne kámen s proužkem bílého křemene pro svůj hod.


a tahle zas


zvedne zahnědlý nacucaný špaček


cigarety. on zvedne mušličku, ten zvedne škebli, a tamta zvedne klacík. on je drobný, s plavným během &amp; skokem střapatý blonďák - ani jednou se netrefí


háže na jedné noze a svalí se.


jdou se smočit dívka v bikinách v dálce na pláži


první ve studeném moři


pak první u vína. po dvou po jedné jako čáp obrátka v posledním čtverci - hop, roznožka, hop, seber svou značku


všichni jsme zakopli a upadli.


příboj divoký a plný řas


celé věky nakreslete si čáru na jiném písečném plácku -


a -


taky si zkuste zaskákat panáka.


4 X 64, Muir Beach


Pod mojí rukou a okem se tyčí vzdálené kopce, tvé tělo


To, co hledá moje dlaň na tvém těle je linie. Proud lásky


žáru, světla, to, co moje


oko chlípně


olizuje


když hledí na


zasněžené hory Uintah v dálce


To je ten proud.


Síly. To, co moje


ruka opisuje, sledujíc linii.


"bok" a "slabiny"


Tam, kde "já"


sleduji rukou a okem


plovoucí hranice tvého těla.


A tak když vize lenivě laškuje na kopcích miluji to, co ji sytí.


měkké ožehlé kužely a krátery


- trvalo to o deset minut déle, než jsem znovu spatřil


Druma Hadleyho v Pinacate -


Rozpínavé vzedmutí síly


levá, pravá-pravá-


Srdce se mi rozbuší, když pohlédnu


na zasněžené hory Uintah.


Když se moje ruka sytí tebou


pospíchá po tvém boku a stáčí se pod tvůj zadek.


ropné ložisko; vrstva; voda -


Co "je" uvnitř nevím


ale cítím


když se nořím se zatajeným dechem


bezohledně, s jistotou, dolů.


Tímto dlouhým mazlením, rukou a okem


"poznáváme", jak květy hoří


navenek, z "hloubi".


Kouřovou dírou


pro Dona Allena


I


Je další svět nad tím naším; anebo vedle něj; cesta k němu vede kouřem z toho našeho &amp; dírou, kterou kouř prochází. Žebřík tvoří cestu kouřovou dírou; žebřík prý podpírá ten svět nad ním; může to být strom nebo kůl; myslím, že je pouhou cestou.


Oheň hoří u dolního konce žebříku. Oheň hoří uprostřed. Kolem něj jsou stěny. Další svět je také pod tím naším anebo uvnitř něj. Cesta k němu dolů vede kouřem. Není třeba rozvíjet to dál.


Havran a straka žebřík nepotřebují. Prolétávají kouřovými dírami a křičí a kradou. Dolů spadne kojot, považujeme ho jenom za netaktního příbuzného, otce v obnošených šatech, kterého netoužíme spatřit se svými přáteli.


Je možné odbělávat políčka našeho vlastního světa aniž bychom mysleli na ostatní. Když se muži vynoří zezdola, vidíme je jako nalíčené tanečníky z našich magických snů. Když se muži ztrácejí dole, vidíme je jako obyčejné muže jdoucí někam jinam. Když se muži ztrácí nahoře, vidíme je zářit přes kouř jako statečné hrdiny. Když se muži vrací seshora, padají jako podťatí, vlastně je vůbec neznáme. Kojot je na tom tak, jak jsme se už povídal.


II


Ven z kivy vycházejí nalíčení tanečníci nebo obyčejní muži.


obyčejní muži jdou do podzemí.


tam venku v ústraní čeká každodenní práce


dřevo a voda, hlína vítr, výhled přes pláň tady, v kruhu


bez koutů je hlava plná magických postav ženo, tvá tajemství nejsou má tajemství co nesmím říci, to neřeknu chodím v kruhu na zem pokládám své dlaně jsi také v kruhu. květy na úponcích dýně. zdi a domy postavené z téže měkké půdy.


třicet miliónů let minulo


vanoucí písek.


chladné místnosti růžový kámen ošlapaná podlaha pevnosti, výhled přes laťoví sluneční výheň na řece Jamuně


stopa náklaďáku ve vyschlém řečišti pokřivené písečné borovice


mořské dno


říční břeh


písečné duny a opět mořské dno -


lidské hnojivo


podzemní vodní tunely


vyzáblí hlinění bohové


babičkovské plodiny


ven kouřovou dírou.


(vždyť mládí a úsvit jsou pomíjivé)


permský rif plný řas


ven kouřovou dírou pohlcený písek


slané bláto naplavená těla, plesknou do vápenného povlaku -


jěštěrčí jazyk ještěrčí jazyk


ua ua ua vletí


do kouřové díry a zase ven


obyčejní lidé


vystupují ze země.


12. července 64


První část dává představu o uspořádání domů pueblových Indiánů, které mají ve stropě kouřovou díru (k odvádění kouře z ohniště), jíž prochází žebřík do vyšších (nižších) pater. Stejně je tomu i u kivy, obřadní stavby. S tím souvisí i množství mýtů o "stromu světa", který roste nahoru i dolů, ze světa současného do nebe nahoře a do podsvětí pod podlahou. V některých archaických kulturách existuje dokonce šest či sedm takových úrovní. Kouřová díra a kiva jsou zároveň dveřmi, bránou jednak do jiných světů, jednak symbolizují geologický čas, všechny vrstvy skály, rozdílné věky, které takovou bránou vstupují do přítomnosti a zároveň jí jsou vtaženy do jiných světů.


V druhé části dochází ke změně amerického jihozápadu za Indii, konkrétně Ágru, staré muslimské centrum u řeky Jamuny, kde kdysi stávalo sídlo Červená pevnost zvané podle červeného kamene, z něhož bylo postaveno. Stejný kámen se vyskytuje i v Novém Mexiku.


"vždyť mládí a úsvit jsou pomíjivé" - Kazatel 11,10


"naplavená těla" - všechno živé, co "proplouvá" časem a evolucí (zůstávají otisky ve skále, zkameněliny)


"obyčejní lidé.." - nyní přicházíme z mýtické doby, z doby snění do éry současnosti. Lidské bytosti jsou tady teď. Žijeme v éře obyčejných lidí.


Na vlně


Pro Masu


V domě U vycházejícího slunce


Vyzáblé děti v kraťasech dostanou


hrnek rýžové kaše - horkou


snídani - hodí si


pušky na rameno a jdou


rozpáleným houštím.


očima slídí po amerických letadlech.


Kjóto barová holka v růžovém


se svým úlovkem na noc


- ale už je ráno - ještě napůl


ve snách, elegantní oblek


úsměv směrem k posteli


Chlápek, se kterým jsem dřevařil v Oregonu


obsluhuje své nové olovo chrlící kanóny


v jižním Yüehu.


znějí mu líp než řetězové pily


po ránu


měl rád kaši. s rozinkami.


Spí venku celou noc


v teplém dešti.


Vietnamské kopce vypálené džungle


vyhlazené vzácné druhy ptáků


Z žáber ryb v zavodňovacích kanálech rýžových polí


se line oporný zápach nové asijské druhy tripla


dej si penicilin.


dělám si topinku, vařím si kávu


modrou jak Šiva -


už jsem pil někdy tak hnusnej jed


naučím se kdy milovat?


Opravdu jsem musel zabít, svou nemocnou, nemocnou kočku?


Hořící ostrov


Ó Bože Vln kterýs mnou dneska prostoupil


Pražmo mořská


sytě růžovostříbrná


poklidně pluješ dolů se mnou a dáváš


si pozor na harpunu


Hlídači útrop Sopky, který jsi zvedl tento ostrov


pro naše korálky zdobená těla


a všechny nás zkrápíš svým smíchem -


popel v oku


mlha nebo kouř


na vysoko položené holém prostranství -


podmořská láva se valí ke korálům


díry plné pruhovaných potravu hledajících plavců


Ó Bohové Nebes valíte se


od Pacifiku


a přikrýváte nás nárazy deště


a pak svítíte na naše promáčená těla -


(dnes jste rozvinuli duhu


na pijící krávě tím,


že jste zaplavili


LAKY krystalických Buddhových polí


přímo na chlupu paže!)


Kdo se to teď chvěje v bambusu:


ubývající srpek měsíce.


miska šóčů vypitý na ex


ke slávě Antares


hledím vzhůru na dráhu Střelce


nejbohatší proud našeho nebe -


pohár pro střed galaxie!


a oči nechat bloudit


po pravoúhlé Mléčné dráze:


Koňské hlavy prstencovité mlhoviny


oblaka příliš vzdálená aby se mohla


svobodně sklouznout.


po hřebenu vlny.


Každou noc


Ó Matko Země


svírám ve své dlani


temeno tvé kobří kápě


když spím


a ucho mám na tvých ústech celou dlouhou noc.


Ó Všichni


Bohové slapy mysy proudy přílivy a spirály


tůní a mocností -


Když okopeme políčko


nechme batáty růst.


A když všichni usedneme abychom rozmýšleli nad Dharmou


přineste květinu a jiskru osvícení.


Nechte nás všechny spát v míru pospolu.


Požehnejte Mase a mně při naší svatbě


v létě při novu u kráteru.


VIII 40067


(počítáno přibližně od prvních jeskynních maleb)


Kořeny


Odhrábni a kopej kyprou půdu smíšenou s popelem


Násady motyk jsou krátké sluneční dráha dlouhá


Prsty hluboko v zemi hledají kořeny vytahují je ven; prohmatávají hlínu kořeny jsou silné.


Duhové tělo


Bambusové houští plné cikád:


stěna drnkajících stínů


temná kolénka a listí.


severozápadní vítr


od Čínského moře.


Vulkán obklopují slané mraky


smíchané s popelem a párou


které rachotí po větru


do nocí ozářeného


vrcholu, poblíž Algolu


dýchají Mléčnou dráhu.


Obrovský hukot v hrdle kopce vlny bubnují vítr kvílí


Za úsvitu jsou horská údolí


široká a strmá


aby zaslechli utichající volání Akahige


probouzíme se


ve světle z východu


čerství


Za nízkého přílivu proplaveme průrvou mezi korály


&amp; do země mořských lidí:


duhy pod pěnou příboje


se vzdouvají a proudí


od jižní pláže.


rozevřená ústa, kam doplaveš


jasno, vlna


v mírných proudech


mořské úponky výron lávy


- kobaltově kropenatá čeří vodu


ústa škeble shako.


Opatrně stoupáme po odvrácené straně útesu


bez přidržování rukama.


jíme meloun a spařené batáty


z této země.


Ryli jsme a rybařili -


vytrhávali bambusové výhonky


naklepávali špičky ztupených


harpun a kopí


Teď


spíme na útesu


vznášíme se v příboji


klimbáme v bambusovém houští


oči zavřené


ohlušení.


Všichni leží na břiše, hlavou ke svíčce, čtou, spí, kreslí


Vlnitá střecha


duní a celou noc mění


v milióny ostrých poryvů


deště a


šlehnutí blesku


venku


Fotografie v mozku


větrem ohnutý bambus.


za


prkennou okenicí


polo-


otevřenou věčnosti


Lože na nebi


Motocykl vrčí prázdnými ulicemi cestou domů v jednu v noci


ledový povrch se leskne na měsíci


ptoplétám se bezpečnou stezkou


Holé roztřesené světlo zalévá doky za Kjótem


a pláň


sen o strašidelném ledovci


Na stovky mil odtud je jasno hřbitov za zády


Namu Amida Butsu


vytesaný deset tisíckrát


Pneumatiky rozprskávají blátivé louže kopce na severu bíle září


měl bych zůstat venku sám


a sledovat měsíc celou noc


Ale lože je plné a široké a tmavé obejmu tě a nořím se do tepla


moje břicho přitisknuté k tvému velkému


cítí, jak se naše dítě mele


Kai, dnes


Výrostek v teplákách


se rozcvičuje u řeky


Děvčátko pláče a leze


po své starší sestře


Žebrák na ulici v Kawaramači s upřeným pohledem


odvážnou rukou hledá


v plastikovém odpadkovém koši


s mastnými rty


tyto osudy.


než jsme se s Masou potkali


Jaká byla tvoje původní tvář?


Kai.


znovu narozený do chroptění tlačící Matky


křiku a temně rudé masky:


točící se, lesklý, modrobílý, vzhůru


a ven z jejího


(trojice delfínů vyskakuje


oslepujícími stříbrnými


meziplochami, záklopka tankeru


v Perském zálivu


se otevírá, nekonečné


šplouch


když padají zpět


obloukem


do -)


moře.


Dům, z něhož se nevycházím


Když se narodil Kai přestal jsem chodit ven


Motám se po kuchyni - peču kukuřičný chléb


Nikomu neotvírám.


Pošty moc nechodí.


Masa leží na boku, Kai vzdychá,


Non pere a uklízí


Sedíme a sledujeme


Masu, jak kojí, pijeme zelený čaj.


Navažské tyrkysové korálky pohozené na posteli paví péro na pelesti jezevčí kožešina z Nagano-ken místo matrace, pod prostěradlem hrnek s jogurtem pod dekami, u jeho nohou.


Masa, Kai a Non, náš přítel ozáření zeleným světlem zahrady, v domě, z něhož nevycházím.


Od svítání až do pozdní noci


utváříme si nový svět


kolem tohoto života.


1970


Na vlně


Hlas Dharmy


hlas


teď


Zvon proznívající


vším.


Každým kopcem, tiše.


Každým živým stromem. Každým listem.


Všemi svahy potůčkem.


starými lesy, novými semenáčky


chmýřím vysokých trav.


Temnými skulinami; vrcholky světla.


poryvy větru odvrácenou stranou


Každý živým listem.


Všemi kopci.


Hlas


je jejím


partnerem


stále.


óm áh húm


Revoluce revoluce v revoluci


Venkov obklopuje města zapadlé kouty obklopují venkov


"Od mas k masám" nejrevolučnější vědomí se nachází mezi nejvykořisťovanějšími třídami: zvířaty, stromy, vodou, vzduchem, travami


Musíme projít obdobím


"diktatury Nevědomí" než můžeme doufat v rozpad států a vstoupíme do skutečného komunionismu.


Pokud jsou vykořisťovateli


kapitalisté a imperialisté, masami jsou dělníci.


a strana


je komunistická.


Pokud je vykořisťovatelem


civilizace, masami je příroda.


a stranu


tvoří básníci.


Pokud je vykořisťovatelem


abstraktní racionální intelekt, masami je nevědomí.


a stranu


tvoří jógíni.


&amp; SÍLA vychází ze semenných slabik manter.


Co byste měli znát, abyste byli básníkem


všechno, co se dá o zvířatech a lidech názvy stromů, květin a trav jména hvězd a pohyby planet


a měsíce


všech šest svých smyslů a mít pozornou a vytříbenou duši


alespoň jeden druh tradiční magie: věštění, astrologii, Knihu proměn, tarot


sny


šalebné démony a šalebné zářící bohy


líbat prdel ďáblu a taky ji vylízat ošukat jeho nadrženýho ostnatýho ptáka ošukat čarodějnici a všechny ty nebeský anděly


a navoněný a pozlacený panny -


&amp; pak milovat lidstvo: ženy manžele a přátele


dětské hry, komiksy, žvejkačku příšernost televize a reklamy


práci, dlouhé zbytečné hodiny ubíjející práce, přežvýkané a přijímané a prožité a nakonec milované. vyčerpání


hlad, odpočinek


divokou volnost tance, extázi


tichou samotu osvícení, enstázi


skutečné nebezpečí. hazardování. a hranu smrti.


Plynoucí vodní hudba


pod stromy pod mraky u řeky na pláži


"mořské cesty" velryby velká mořská stěhovavá zvířata -


sůl; chlad


voda; kouřící oheň pára, ovesné vločky


kámen, dřevěné desky kostěné šídlo, ovčí kůže


bambusové kolíčky a lžíce mísa bez glazury


čelenka do vlasů


bezpečné.


usazen na sluncem vyhřáté skále jsem sledoval starou sosnu vlnu


ženoucí se přes oslepující bílý


jemný říční písek


Trpkosti kopců


ostnatá semena v dvojitých řadách určená k odeslání


půlměsíčkovitá chlupatá semena v chlupech na zápěstí


majestátní chmýří


plachtí ... paprskovité a ostnaté... na kopec v úrovni očí


v občasném vánku


jantarové plody s žilami na ohebné stopce velikosti nedozrálého hrášku


chmýří povlává semena se rozsypou


modročerné bobule na keři s nachovými listy


trpké a kyselé, ostré


na půnebí


ve vlasech a od hlavy k patě olepený semeny - šišticemi -


horské trávy příštího léta -


procházím úponky a travinami:


do divoké trpkosti.


Ohni


(Goma / Homa)


Zažehl jsem ryzí plameny


mystickými pěstmi a mumlanými kouzly!


Všechny básně, které jsem napsal do svých devatenácti haldy bohémských vánočních pohlednic slaměné boty obnošené dřeváky


The English Daily - Johnsonův, Wilsonův Ho Či Min


- propadající se tvář lemovaná žlutými loknami


Svíjející se umělá hmota a oranžové kůže, které se kroutí a piští


mír! mír! milost!


Pomocí posvěcených modrých kleští vadžry


obracím masu a pousším k ní vzduch


dopisy teď posílané Šivovi


zaschlé nudle v papírovém kapesníku


moje nabídka - moje tělo!


A tady nástiny článků a písní slova o všem možném


Hovno - odvolávám


kožená diplomatka, kterou nikdo nechce


děravé ponožky


A slunce stoupá výš a výš a motorky žhaví ulici a z lidí na zastávce autobusu se kouří -


VELKÝ SKVĚLÝ KRÁL


neotřesitelný!


- plamenná svatozář -


sněz tyhle dobroty, které přinesl náš dům a den :


Nechte mě neochvějného spálit


ten vnitřní šunt


S radostí se


modlím!


Goma (japon.) / Homa (sanskrt.) - starověký ohňový obřad ve východní Asii, buddhistický a védský rituál očištění.


Láska


Ženy, které se desetkrát obrátily porodem naruby


na větrem ošlehaných osamělých ostrovech vedou kruh tanečníků obon


za srpnové úplňkové noci.


nejmladší dívka naposled


Ženy, které byly vzhůru od minulé noci zbavují šupin a kuchají létající ryby


zpívají o lásce


Pořád a pořád zpívají o lásce.


Ostrov Suwa-no-se


Plynoucí vodní hudba II


Čirý plynoucí proud


čirý plynoucí proud


Tvoje voda je lehká


pro má ústa a lehká pro mé vyprahlé tělo


tvá proudící hudba


v mých uších. volná


svobodně proudí tebou


i mnou.


Dlouhé vlasy


Lovecká sezóna:


Jednou za rok Jeleni loví lidské bytosti. Dělají různé věci, které člověka neodolatelně přitahují, každý si pak vybere jednoho z nich. Jelen člověka zatřelí, a ten je pak nucen stáhnout ho, donést ho domů a sníst. Tak se Jelen dostane dovnitř člověka. Čeká v něm a skrývá se, ale člověk o tom neví. Až se hodně Jelenů dostane do hodně lidí, náhle zaútočí. Lidé, kteří v sobě Jelena nemají, budou také překvapeni a všechno se trochu změní. Tomu se říká "převrat zevnitř."


Jelení stezky:


Jelení stezky běží po úpatí kopců


přes příjezdové cesty


prašné cesty vedoucí k bílým


farmářským penziónům


na spadnutí.


Po pás vysokou nedvědicí


lepkavou, trnitou, zlatou


vysušenou letní trávou.


Jelení stezky vedou k vodě vedou stranou všech cest a slévají se v tu nejlepší a rozcházejí se a mizí doztracena.


Jelení stezky vedou pod dálnicemi


vbíhají do měst


zhoupnou se zpět a dál do obilí a sadů


a běží kolem škol!


Jeleni běží po svých stezkách a křižují prašné cesty jsou v domě: a vybíhají ze zdí:


A jelen proskakuje mými vlasy.


"Dlouhé vlasy znamenají přijmout, na vlastní kůži poznat, moc přírody. Takoví jsou shaivite jógini nebo lámové sekt Kagju a Ňingma, starověcí rišiové. Znal jsem jednoho dřevorubce, Wasca, který té práce nechal (tábor A ve Warm Springs) a prodal svou pilu, protože řekl, že nemůže poslouchat, jak stromy křičí, když je kácí. Šel k učení ke starému šamanovi a nechal si narůst dlouhé vlasy." (Otázky Dharmy, Zemědům)



Želví ostrov


Pro Lois Snyderovou-Hennessyovou,


mou matku


Želví ostrov - staronový název pro kontinent mající původ v mnoha mýtech o stvoření lidí, kteří tu žili po tisíciletí a který v minulých letech někteří z nich znovu použili pro "Severní Ameriku". A také, a, je to idea celosvětově rozšířená, o stvoření země i kosmu, podpíraných obrovskou želvou či hadem věčnosti.


Jméno: jak můžeme mnohem lépe vidět sami na tomto kontinentu plném vodních předělů, životních společenství, rostlinných pásem, fyziografických provincií a kulturních oblastí: sleduje přirozené hranice. "USA" a jejich státy a okresy jsou svévolným a nevyhovujícím obrazem skutečnosti


Básně hovoří o místech a energetických stezkách, které podporují život. Každá živá bytost je vírem v neustálém proudu, turbulencí formy, "písní". Země, planeta sama, je také živou bytostí - kráčí jiným tempem. Běloši, černoši, Latinoameričané a ostatní, kteří přistáli u těchto břehů, ti všichni sdílejí tento pohled v nejhlubších rovinách svých starých kulturních tradic - afrických, asijských i evropských. Vraťme se zpátky k těmto kořenům a spatříme naši starodávnou solidaritu, a pak dělejme vše pro to, abychom mohli být na Želvím ostrově spolu.


Nedvědice


Cesta na západ, podzemí


Naštípaná cedrová polena uzený losos oregonské oblačné dny husté jedlové lesy.


Hlavy černých medvědů na kopcích


v okrese Plumas


velký zadek peláší vrbičkami-


Medvědí žena stoupá po pobřeží.


kde ostružiní zarůstá


vypálená místa


A kolem křivka ostrovů vulkánů v mlze táhnoucí se až k severnímu Japonsku.


Oštěpy na medvědy &amp; harpuny Ainuů.


Giljakové.


Houbičkový šaman jednoduchý plochý bubínek z doby dlouho před Čínou.


Ženy s bubny, které letí přes Tibet.


Pak dál a dál na západ přes lesy a rozlehlé stepi stopujeme medvědy a hledáme houby celou cestu jen o bobulích.


Ve Finsku konečně sauna:


podobná sekvojovému potítku v Klamathuvšichni Finové v mokasínech a


špičatých kloboucích s bílými ťupkami chytáme do sítí, pastí, koupeme se zpíváme, držíme se za ruce, když se houpáme na houpačce, milostný pohled -


Karhu - Bjorn - Braun - Bear medvěd


[blesk duha velký mrak strom


ptačí hovory]


Evropa. 'Západ.' medvědi jsou pryč


až na Brunhildu?


nebo starší divočejší znovuzrozené bohyně - poběží


ulicemi Francie a Španělska


se samopaly -


ve Španělsku


Medvědi a Bizoni


Krvavé Ruce bez prstů muchomůrkové labyrinty bludiště blesků jeskynní kresby


podzemí.


"Sever Nového světa je oknem do evropské minulosti: je tu posvátný losos Keltů, bjorn, braun a Brun-(hilde) bhar-bear severoevropské literatury, delfíni Středozemí, medvědí tance Artemidiny, lví kůže Héraklova, to všechno pochází odtud, ale divoké systémy, se kterými žili lidé v sousedství? Vytrvalost těchto podivuhodných tvorů v literatuře a představivosti nám říkají, jak důležití jsou pro zdraví našich duší." (Dřevní gramatika, Praxe divokého)


Mrtví u silnice


Jak se dostal ten obrovský jestřáb


rudochvostý - ztuhlý a vyschlý -


na krajnici


dálnice číslo 5?


Křídla jak taneční vějíř


Zac stáhl skunka s rozbitou hlavou


kůži vymáchal v benzínu; vyčiněná


teď visí u něj ve stanu


Na Halloween guláš ze srnečka


sraženého náklaďákem na dálnici 49


drcenou kukuřici k čenichu na usmířenou


pak stáhnout


Dřevařská auta jezdí na fosilní palivo


Nikdy jsem neviděl fretku kočičí dokud jsem ji


nenašel u silnice: stáhl jsem ji i s drápy


tlapkami, mordou a fousy


teď se máčí v soli a vodě


roztoku kyseliny sírové


bude z ní váček pro magické předměty.


Laň byla očividně zastřelená


střela šla napříč tělem -


do plece a slabinami ven


břicho plné krve


Možná že se dá ještě zachránit druhá plec


jestli tu neleží příliš dlouho -


Modleme se za jejich duše. Prosme je o požehnání:


přes stezky našich starodávných sester


vedou silnice a zabíjí je:


oči rozšířené za noci


Mrtví u silnice.


Vešel jsem do baru U zaběhlého telete


Vešel jsem do baru U zaběhlého telete ve Farmingtonu v Novém Mexiku a dal si dvojitej bourbon


a spláchl to pivem.


Dlouhé vlasy jsem měl schované pod čepicí náušnici jsem nechal v autě.


Dva kovbojové hrubě žertovali


u kulečníkových stolů


Číšnice se nás zeptala


odkud jste? country &amp; westernová kapela spustila


"V Muskokie se marjánka nekouří" a při dalším songu


nějaký párek začal tančit


Drželi se jako v tanečních na střední


v padesátých letech


Vzpomněl jsem, jak jsem pracoval v lesích


a na bary v oregonském Madrasu na tu krátkovlasou radost a neotesanost -


Ameriko - na tvou zabedněnost skoro bych si tě znovu zamiloval.


Vyšli jsme ven - na odstavný pruh dálnice -


pod staré houževnaté hvězdy -


Ve stínu prudkých srázů


jsem se zas vzpamatoval vrátil se k opravdové práci, k onomu


"Co je třeba udělat."


Lázeň


Koupu Kaie v sauně petrolejka svítí


venku na bedně v úrovni přízemního okna ozařuje hranu železných kamen a


necky na dřevěné desce vzduch plný páry a prskající kapky vody


na hromadě kamenů


Kai stojí v teplé vodě s mýdlem na hladkých stehnech a na břichu


"Gary, vlasy mi nemydli!"


- oči rozšířené strachem -


namydlená ruka bloudí


v kružnicích a křivkách po jeho těle


až do rozkroku a meje - lechtá ho na šourku a prdýlce


penis se mu zakřivuje a tvrdne


když mu stáhnu předkožku, abych mu ho umyl


Směje se, vyskočí a vrhne se mi kolem krku


sedím na bobku také nahý


je tohle naše tělo?


Pocení a supění na rozžhavených syčících kamenech


cedrové vědro s vodou na polévání


mihotavé světlo petrolejky - vítr v sosnách


z lesů na hřebenech noční Sierry -


Vchází Masa a svěží studený vzduch


vtrhne do dveří


hluboký sladký dech


Klekne si a lehce ho sevře a donutí ho sklonit se


vlasy jí úplně zakryjí jedno


rameno, ňadro a polovinu břicha zkušeně myje Kaiovi vlasy


vyvádí jako šílený a řve -


Tělo mé ženy, něžná linka páteře


zezadu vnořím dlaň mezi stehna


dlaň položím na její vyklenutou vulvu a sevřu ji


mýdlové lechtání ruka v grálu


Brány Bázně které odkrývají skrytý svět dvojitých zrcadel


lůn v lůnech, v kruzích


který začíná v hudbě


je tohle naše tělo?


Skrytý pramen života síťoví žil obtéká žebra, kde se sbírá


mléko a tyčí bradavky - stvořená


pro naše ústa -


Mlékem nasávaným z tohoto našeho těla posílá


dávky světla, syn i otec


sdílejí matčinu radost která zněžní květ děsivě otevřené temné lotosové brány


které se dotýkám a kterou líbám zatímco Kai se směje mámě na prsou


od kterých byl již odstaven


mejeme si navzájem


tohle naše tělo


Kaiův malý šourek takřka se dotýkající rozkroku


dosud skrývá sémě, které v něj přešlo z nás v proudech, které se vzdouvaly se stejnou radostí, silou


jako později u kojící Masy


když si hrál s jejími prsy nebo ve mně v ní nebo v něm, z ní se vynořující


tohle je naše tělo


Čistí, opláchnutí, potíme se dál natažení


na sekvojových lavicích, srdce nám tiše buší do hučení v kamnech


vůně cedru


Pak se převrátíme


klevetivé šeptání trav


hovory pálených polen zajímá nás, jestli Gen ještě spí, jak ho přenést sem


a taky ho vykoupat -


Tito kluci, kteří milují svou matku,


která miluje muže, která předá


své syny jiným ženám


Mrak na obloze. Užvaněné borovice.


potůček bublající v bažinaté louce


tohle je naše tělo


Oheň v kamnech a vařící voda na nich


Povzdychneme a slézáme z lavic


balíme děti, vycházíme ven


do černé noci &amp; pod všechny ty hvězdy.


Studenou vodu na záda a na stehna jdeme do domu - stojíme u krbu, páří se z nás


Kai dovádí na ovčí kůži


Gen stojí, přidržuje se a křičí


"Ba! ba! ba! ba!"


Tohle je naše tělo. Sedáme si se zkříženýma nohama


u plamenů, pijeme ledovou vodu


objímáme děti, líbeme je na pupík


Smějeme se na Velké Zemi


Opouštíme lázeň.


Zaklínadlo proti démonům


Uvolňování démonických sil ve jménu


Lidí


musí ustat


Provádění krvavých obětí ve jménu


Přírody


musí ustat


Dusivá vzteklá nestřídmost ve jménu


Svobody


musí ustat


tohle je smrt průzračnosti smrt soucitu


člověk, který má vlčí duši má i vlčí sebekázeň


bezúčelné popravy a zabíjení nejsou dílem vlků ani orlů


ale dílem hysterických ovcí


Démonické musí být zničeno!


Samoúčelnost musí být


omezena


Zloba musí být


zaorána


Nebojácnost, humor, nestrannost - to je síla


Poznání je tajemstvím Proměny!


Pryč s démonickými zabijáky, kteří hlásají revoluční hesla a pošpiňují příliv změny, lze jim nasadit


Chomout a Poučit je Diamantovým


Mečem ÁČALY Neochvějného, Pána Moudrosti i Pána


Ohně, jehož tvář s přivřenýma očima a s vyceněnými tesáky budí hrůzu a na jehož koruně se skví věnec uťatých hlav, oděného v tygří kůži, to on mění Hněv v Čistou Dokonalost


jehož síly pramení z lávy,


magmy, hlubinného podloží skal, střelného prachu


a ze Slunce


Zaklínadlo toho, jenž chrání zmučené moudré démony a


výkaly se živící hladové duchy, zní


NAMA SAMANTA VAJRANAM ČANDA


MAHAROŠANA


SPATÁJA HÚM TRAKA HAM MAM


Volání divočiny


Unavený stařec v posteli slyší v noci Kojotí zpěv


z louky za domem.


Celý život farmařil, doloval a kácel.


Katolík.


Rozený Kaliforňan


a Kojoti vyjí když je mu osmdesát.


Zítra zavolá vládního lovce kožešin který Kojoty chytá do želez


Moji synové přijdou o tuhle hudbu právě když ji začali milovat.


Bývalí hipíci z měst konvertovali ke svému guruovi nebo svámimu konají pokání s rozšířenýma sjetýma očima a přestali jíst maso.


V severoamerických lesích zemi Kojota a Orla snějí o Indii, o věčných


blažených nepohlavních výšinách.


Spí v geodetických maringotkách vyhřívaných naftou, které se drží lesů jako bradavice.


Kojotí zpěv


je umlčen


protože oni se bojí


volání


divočiny.


Prodali své panenské cedrové stromy


nejvyšší stromy v okolí dřevařům kteří jím řekli


"Stromy jsou plný brouků."


Vláda se nakonec rozhodla vést válku totální. Porážka


je ne-americká.


A vznesli se do vzduchu i se svými ženami


snatupírovanými vlasy


lakem na nehty


natřeli spouště kulometů.


A už nikdy nepřistáli


protože zjistili


že země je pro-komunistická. A špinavá


A hmyz je na straně Vietkongu.


A tak den co den bombardují a hážou bomby na celou planetu


oslepují vrabce


sovám proděravují ušní bubínky


lámou kmeny třešní


a zauzlovávají


střeva jelenům


v otřesených skalách plných prachu.


Všichni tihle Američané ve speciálních nebeských městech shazují jedy a výbušniny nejdřív na Asii a příště na Severní Ameriku


Válka proti zemi.


Až skončí už nebude


nic


kam by se mohl Kojot skrýt.


poselství


Rád bych řekl


že Kojota máte navždy


v sobě.


Ale není to pravda.


Modlitba za Velkou Rodinu


Vděčnost Matce zemi, plující dnem i nocí -


a její půdě: bohaté, jedinečné a sladké


nechť je v našich duších.


Vděčnost Rostlinám, ke slunci obráceným a světlem se měnícím listům


a jemným kořínkům; odolávajícím větru


a dešti; jejich tanec je vzdušném víru semen


nechť je v našich duších.


Vděčnost Vzduchu, nesoucímu plachtícího Rorýse a tichou


Sovu za úsvitu. Dechu naší písně


závanu ryzího ducha


nechť je v našich duších.


Vděčnost Divokým tvorům, našim bratrům a sestrám, jež nám předávají


tajemství, svobodu a zvyky; kteří se s námi dělí o své


mléko; dokonalým, statečným a znalým


nechť je v našich duších.


Vděčnost Vodě: oblakům, jezerům, řekám, ledovcům;


zadržujícím nebo uvolňujícím; prolévajícím našimi těly


slaná moře


nechť je v našich duších.


Vděčnost Slunci: oslepující pulzující záři procházející


kmeny stromů, mlhami, zahřívající jeskyně, v nichž


medvědi a hadi spí - jemu, neboť ono nás budí -


nechť je v našich duších.


Vděčnost Nedozírnému nebi


které drží miliardy hvězd - a sahá ještě mnohem dál


a leží mimo všechny síly a myšlenky


a je přitom uvnitř nás -


předchůdci Vesmíru.


jehož Ženou je Duše


tak nechť je.


podle mohawské modlitby


Nedvědice


Před rozbřeskem kojoti


spřádají medicinmanské písně


snové sítě - duchovní košíky -


hudbu mléčné dráhy


v nichž vaří z mladých dívek


zralé ženy


nebo vířivý tanec


pomalovaných chlapců -


západ měsíce barví sosny do zlatoruda těsně před úsvitem.


Pes vbíhá do podrostu a zchvácený se vrací obrovský oproti suchým kvítkům.


Datel buší a rozeznívá tichou louku


Muž natahuje luk a pouští šíp sviští, štíhlý mine šedivý pařez a rozštípne hladkou červenou a pokroucenou větévku nedvědice.


Nedvědice obtěžkaná plody chumáči těžkých zelených bobulí


čím déle se díváš tím větší se zdají


"jablíčka"


Nedvědice, též kostrounek, tolokněnka či medvědice léčivá, anglicky manzanita (Arctostaphylos uva-ursi ). Indiáni ji používají při náboženských obřadech a přidávají do sáčků určených ke zvýšení psychických sil.


Čáry


pro Michaela McClurea


Krása nahých a polonahých žen nespočívá v ničem zřetelném či viditelném - netkví ve vnějšku; ale v křivce zad nebo paže když tančí nebo - evokují "jiný svět"


"říši dévů" nebo lépe, Radost v samém srdci tvoření.


u každého savce spočívá v něčem jiném


- v jakési snové dokonalosti jména a formy.


A tak mě může ničit žíznivá touha po milované oslici nebo lvici, nebo paní myši když uzřím krásu TAM jak vyzařuje skrze ní, ze zachvění fousů


či ladného švihnutí ocasem


to okouzlí


okouzlí a tím i


OČARUJE.


Stračí píseň


U vodopádů na Frazierově potoce


Stojím na zvednuté, zvrásněné skále a rozhlížím se kolem -


Potok stéká do údolí v dálce za ním jsou kopce mohutné, zpola zalesněné, suché


- jasné nebe silný vítr v tuhých blýskavých trsech jehličí borovic


- jejich hnědé oblé kmeny přímé, klidné


šustí chřastí větvemi a větvičkami


naslouchej.


Tahle živá tekoucí země je všechno, co tu je, je věčná


Jsme její součástí skrze nás zpívá -


Mohli bychom žít na Zemi bez šatů a bez nástrojů!


Co ho těší


Vysoko nad kopulí kapitolu -


Skutečně! se vznáší obrovský pták s bílým mrakem v pozadí křídla do oblouku lehce si plachtí v tom vlhkém jižní slunce rozostřujícím


vánku -


policista v tmavém obleku


hlídá auta turistů -


A centrem centrem moci není nic!


Tady nic.


Staré kopule z bílého kamene podivně tiší lidé


Vzory země a nebe s ptáky


se pomalu proplétají


Svět dělá to, co ho těší.


XI 73, Washington, D.C.


Matka Země: Její velryby


Sova pomrkává v přítmí ještěrka na špičkách prstů těžce dýchá mladý vrabec natahuje krk


s velkou hlavu a pozoruje -


Pastviny na slunci nezahálejí. Zelenají.


Sládnou. Dají se jíst.


Pěstují naše maso.


Brazílie říká: "Neomezené využívání přírodních zdrojů"


Třicet tisíc druhů neznámých rostlin.


Živí skuteční lidé z džungle


jsou prodáni a mučeni -


Může vůbec robot v obleku, roznášející blud zvaný "Brazílie"


mluvit jejich jménem?


Velryby se otáčejí a lesknou, potápějí se


vydávají zvuky a zase se vynořují


pod sebou nechávají temné hlubiny


a vznášejí se jako dýchající planety


v jiskřivých spirálách


živoucího světla -


A Japonsko si hledá výmluvy


jaké druhy velryb mohou zabíjet?


Kdysi skutečně buddhistický národ


ukapává methylrtuť


do moře


jak kapavku


Jelen milu, Elaphurus


žil v orobincových močálech u Žluté řeky před dvěma tisíci lety - a přišel o domov kvůli rýži pralesy v Lo-jangu byly vykáceny a zaneseny bahnem &amp; pískem, dokud kolem roku 1200 nezmizely úplně-


Divoké husy vylíhlé na Sibiři


míří na jih přes pánve Chiang, Ho,


kterým my říkáme "Čína" po trasách starých milión let.


Ach, Číno, kde jsou tygři, divoká prasata


opice


jak loňské sněhy zmizely v mlze, jako blesk, a vyschlá tvrdá země je parkovištěm pro padesát tisíc náklaďáků


JE člověk skutečně nejvzácnějším tvorem?


- pak nám dovolte ho milovat i s jeho bratry, všemi těmi vymírajícími živými tvory -


Severní Amerika, Želví ostrov, zabraná dobyvateli


kteří vedou válku s celým světem.


Mravenci, ušni, vydry, vlci i los


Povstaňte! a přestaňte se rozdávat


národům robotů.


Solidarita. Lidé.


Stojící Stromoví Lidé!


Létající Ptačí Lidé!


Plující Mořští Lidé!


Čtyřnozí, dvounozí, lidé!


Jak mohou těžkopádní po moci lačnící političtí vědečtí vládní z obou světů kapitalisticko-imperialističtí z třetího světa komunističtí upapírovaní samčí


nerolničtí nabubřelí byrokrati mluvit za zeleň listí? Mluvit za půdu?


(Ach, Margaret Meadová... sníš občas o Samoy?


Roboti se dohadují, jak rozparcelovat naši Matku Zemi aby vydržela o něco déle


jak supi, co plácají křídly krkají a krouží


kolem umírající Laně.


"Na onom poli mrtvý rytíř leží -


K němu leťme a oči mu


vyklovejme


hej hou hej hou hola hou."


Sova mrká ve stínu


ještěrka na špičkách prstů


těžce dýchá


Velryby se otáčejí a lesknou


potápějí se


vydávají zvuky a zase se vynořují


a vznášejí se jako dýchající planety


v jiskřivých spirálách


živoucího světla.


40072, Stockholm: letní slunovrat


"Na onom poli mrtvý rytíř leží -" úryvek staroanglické lidové písně "Twa Corbies" či "Two Crows", Dvě vrány.


Dva koloušci, kteří letos na jaře nespatřili světlo světa


Přítel z vigvamu v severních


Skalistých horách vyšel na jelena s dvaadvacítkou a po pár dnech číhání a spaní se k němu připlazil a zastřelil to, co považoval za jelena.


"Byla to laň a měla v sobě koloucha."


Maso zakonzervoval bez soli; rozřezal ho podle vlákna.


Přítelkyně v Severní Sieře srazila laň autem. Objevila se tiše v záři reflektorů:


"A když jsme ji vyvrhli, měla v sobě kolouška - asi takhle velikého - tak drobného - ale už úplně vyvinutého a zdravého.


Měl i fleky. A měkká, bílá kopýtka."


Dva nesmrtelní


Seděl jsem na břehu řeky Rogue v Oregonu a studoval mapu. Objevili se dva starší chlápci a jeden, s baseballovou kšiltovkou, začal zpívat: "Kalifornie, už přicházím já" - musel vidět značku na mém autě. Zeptal se mě, jestli jsem už někdy slyšel o Texas Slimovi. Jo. A on na to řekl, že ta píseň "Kdybych měl křídla andělská" byla jeho, že jí napsal on: "Byl jsem v lochu." "Dovolte mi, abych vám potřásl rukou. Je to dobrá píseň," řekl jsem a on ke mě natáhl svou: tenké modré čáry tetování na kloubech, na křivých prstech. "Když tě praštím touhle rukou, je to L-Á-S-K-A. Když tě praštím touhle, je to N-E-N-Á-V-I-S-T."


Jeho přítel, v červeno-černém hacafraku z bizoní kůže, mi strčil ruku pod nos, chyběl mu ukazovák. "Hádej, jak jsem o něj přišel! " "Jak?" "Sekerou!"


Texas Slim řekl: "Stopoval, tak jsem ho vzal. Loni mu umřela žena." Oba s úsměvem odkráčeli, když od břehu Rogue přiběhli Kai a Gen s plnými hrstmi říčních oblázků.


Podle mapy to byl prostor uvnitř zátočiny horní Kolumbie na náhorní plošině ve východním Washingtonu. "Zbrázděné prašivé země."


Kamenné lože


Pro Masu


Rybníček roztátého sněhu vyhřátá žula utáboříme se nic víc nehledáme. podřimujeme a své duše necháváme větru napospas.


na kamenném loži, mírně nakloněném nebe a kámen


učíš mě něžnosti.


dotykům sotva znatelnýmletmým pohledům drobným krůčkům které nakonec překryjí světy


obtížného terénu. chuchvalce mraků a mlhy sehnané do břidlicovité modři blesky letního deště


společný čaj v nachu hvězdnaté noci nový měsíc brzy zajde proč se musíme tak dlouho učit lásce?


smějeme se


a truchlíme


Stračí píseň


Šest ráno


usazen na vykopaném štěrku u jalovce u kolejí Jižní pacifické nedaleko mezistátní dálnice č. 80


mezi náklaďáky


Kojoti - možná tři


vyjí a ňafají odněkud z vrchu.


Straka na větvi nachýlila hlavu a řekla


"Po tyrkysové modři bratře


duše dychtí.


Věř mi, nelhala bych ti


Nadechni se vánku


mezi stromy začal vát


Toho, co nás čeká


netřeba se bát


Na západních kopcích sníh


zůstává celý rok


Tak si odechni


a zpomal svůj krok


Peříčko na poli -


Vítr hlaholí -


Po tyrkysové modři, bratře duše dychtí."


Dětem


Gen


Gen trochu sveřepě zabořený do jejích prsou


a dlouhých černých vlasů


Gen na kojení


Gen na spaní


Gen na pohled přes rameno daleko za větve eukalyptu ohýbané


větrem a dál na za zasněnou pomalu letící vránu a dál k oceánu oči upřené na vlhké bradavky


při západu slunce velryby chladu a tmy


Gen ťukaný Kaiem do hlavy


"nebreč"


Zítřejší píseň


V polovině a koncem dvacátého století ztrácely USA postupně svůj mandát protože nikdy nedaly horám, řekám


stromům a zvířatům


volební právo.


Veškeré lidstvo se od nich odvrátilo


mýty umírají; i kontinenty jsou pomíjivé


Želví ostrov se vrátil.


můj přítel rozlomil uschlý kojotí trus


vyjmul veverčí zub


propíchl ho a zavěsil si ho


na zlatém kroužku


do ucha.


Do budoucnosti hledíme s radostí nepotřebujeme fosilní palivo abychom získali energii k síle nám stačí míň.


Vládneme náčiním a v rytmu se kýveme bok po boku


vyzařujeme důvtip a tiché vědění


z očí do očí sedíme tiše jako kočky, hadi nebo kameny


při sobě jako


modročerné nebe jemní a nevinní jako vlci


mazaní jako princ.


Při práci a na našem místě:


ve službách


divočiny


života


smrti


Mateřského prsu!


Co se tu dělo před


- 300 000 000 -


Nejdřív moře: jemné písky, bláta a jíly


- zpracovávané tíhou, tlakem, teplem, lámáním


drcením, rekrystalizací, mísením několikrát zvednuté a znovu zaplavené. pronikající žhavá žulová magma


zmrazená a flekatá


zlatý křemen plní trhliny -


- 80 000 000 -


mořské dno vzedmuté a zvrásněné


s žulou hluboko pod sebou teplá a tichá staletí dešťů


(tvorba temně rudé půdy tropů)


obnažují tři kilometry zemského povrchu ukládají holé žíly a převalují těžké zlato


v korytech řek


vyvřelá a krystalická břidlice je zachycuje splavovaný sopečný prach přehrazuje toky


míchá zlato se štěrkem -


- 3 000 000 -


dvě řeky tekoucí na sever se spojily


a vytvořily široké dlouhé jezero které se pak vylilo a obě řeky se rozdělily


a stočily se k západu


aby prořízly rokliny Feather


Bear a Yubu.


Borovice těžká, nedvědice, černý dub, horský tis


jelen, kojot, sojka, veverka obecná


deňka, liška, zajíc


skalní orel, rys, medvěd


ti všichni přišli žít sem


- 40 000 -


A lidé přišli s vršemi a sítěmi


zemljankami na zimu


se zelenými tisovými luky


slavnostmi a tanci pro chlapce a dívky


písněmi a příběhy v zakouřené tmě


- 150 -


tehdy přišel bílý muž: vyvrátil stromy a


a balvany tlustými hadicemi v rukou


šel po starém štěrku a zlatě.


Koně, jablečné sady, karetní hry


přestřelky, kostely, vězení


Zeptali jsme se, komu země patří


a kam platí daň.


(dva mužové, kteří ji za dvacet let ani jednou nevyužili a před nimi vdova


po synu člověka


který zde dostal patent


na těžbu hornin) ukvapeně uvalenou na zem, která patřila jelenům a žaludům


na půdu Nisenanů?


odnož Maiduů?


(nikdy je nenechali nic říct, ani


své jméno.)


(a kdo si vzpomene na Smlouvu s Guadalupem Hidalgem)


země patří sama sobě


"žádná já v já; žádné já ve věcech"


Želví ostrov plave


v mořském nebi, víru prázdna


hryže svůj ocas zatímco svět


pomalu


vyhasíná


&amp; okresní daňový odhadce, zlatokop z Cornwallu


určuje pozemkovou daň


(daň je naše tělo i duše, host na banketu


vzpomínkovém a výročním, na počest


slunečního svitu silného a chutného


zatímco potravní řetězce postupují při hledání těla s očima a dostatečně velkým


mozkem


aby se ohlédl s přehledem


na sebe sama.)


teď


sedíme tady u výkopů v lese u ohně a pozorujeme měsíc, planety a padající hvězdy -


můj syn se ptá, kdo jsme? suší jablka natrhaná z nešlechtěných stromů suší borůvky, udí maso střílí šípy do balíku slámy


vojenská letadla míří na severovýchod, řvou každé ráno můj syn se ptá, co jsou zač?


UVIDÍME


KDO VÍ


JAK ŽÍT


Sojka křičí z borovice.


Směřování ke klimaxu


I.


slaná moře, hory, pouště buněčná mandala zadržující vodu nervová síť spojující oči s prsty u nohou ploutve nohy křídla zuby, stoličky prvních drobných savců plochá noha primátů vpředu posazené oči -


pozorně hledíš na pomezí lesa a tundry


(bohatství jejich pomezí)


živíš se zdechlinami, sběrem, stavíš se na zadní běháš - uchopuješ - rukou i okem lovíš svoláváš ostatní k postupu, k výpadu


všimáš si ostří zlomené kosti, úlomku kamene


zvětšuje se ti mozek třese se ti krku tvrdne ti kůže - lepší zrak - uši stále nastražené sdružuješ se do tlup na stehně válíš lýko klejichy


pleteš sítě k přenášení ovoce i masa.


zrotíš oheň a stěhuješ se dál za sobími stády v euroasijské tundře


šiješ si oděv z kožešin, stan ti podpírají mamutí žebra


Bizona, medvěda stáhneš a naporcuješ


otvíráš zvířecí plece a břicha, lebky


těl podobných tvému maluješ v jeskyních


vyluzuješ zvuky ústy a rty spojuješ jednotlivá slova


vnitřní ústrojí &amp; denní svět -


velká stáda ubývají


(- vybili jsme je snad?


prérijní požár se táhne na tisíc kilometrů -) doba ledová se otepluje učíš se rostlinám, kladeš sítě, pasti, stavíš lodě luk a šíp. psi. tlupy a rody se mísí stejně jako jazyk


příbuzní larvám, stromům a vlkům


tančíš a zpíváš počátek cesty "jinam" - píšťala z rákosu -


pohřbené dítě zabalené do kožešin vyprávíš příběhy z velké doby snění


tykvový květ na hromadě odpadků


začátek zemědělství krávy se už nebudou toulat, zakládáš stáda tkáš, tvaruješ hlínu lepší jedinci se vydělují, vznikají třídy děláš seznamy, začínáš si psát


zapomeň na účinek divokých rostlin


ztratíš dobu snění


ztratíš největší část mozku -


buď opatrnější, uvážlivější, choď zahalen


čím menší rozlet, tím větší roztahování zakládáš města s řadami ulic a stavíš zdi


odvodni bažiny pro pěstování rýže, vypal temné hvozdy


žeň lidí jako dobytek. měj otroky, kteří ti postaví flotilu vyslanou za kořistí - bronzové zbraně kůň a vůz - železo - válka


studuj hvězdy a zaznamenej vždy nehybný Pól, Královskou hvězdu.


II.


Z "Královské" představy Zákona. (Mazaným smyslem pro vlastní přežití je Rozum, protože "funguje") a Rozum se stana krutým, pokud chce nastolit řád v přírodě - obrací Zákon k přírodě zády. (Kohout byl upálen u kůlu za to, že snesl vejce. Nepřirozené. 1474.)


III.


věda ve své kráse:


sítě tvoří mnoho uzlů kůže je hraničář, ovčí kůže propůjčeným teplem luk je ohyb větve ve větru obrovská budova ve středu města


je korytem potoka postaveným na výšku


zbytky stezek. "opožděné a spletité cesty k přemisťování jídla potravinovou sítí."


dospělost. zastav se a přemýšlej. využij bohatství zapsaného do paměti. vzpomínky, sen, nástin svého života. "zbytky stezek" - nakrm mnoho drobných věcí, které sytí sovu. pošli srdce směle na cesty za žáru smrti &amp; konce.


IV.


Dvě písně o mýcení


Holoseč


Lesnictví.


"Kolik lidí bylo sklizeno ve Vietnamu?"


Holoseč. "Někteří byli ještě děti jiní už přezrálí."


Panenský


Panenský les je prastarý, mnohoprsý stálý v klimaxu.


"Jen díky těm ostrůvkům pralesů, které na západním pobřeží přežívají, můžeme ještě vidět, jak vypadal původní les v jeho nejhutnější a nejkoncentrovanější formě. Kdysi se mu říkalo "panenský les". Pak se mu říkalo "starý porost" nebo v určitých případech "klimax". Nyní mu začínáme říkat "prastarý les". (Prastaré lesy Dálného západu, Praxe divokého)


Sama


ticho vnitřní přírody.


vnitřní síla. síla


sama.


stezka vede kamkoliv - nekončí sama v sobě.


konec je milost - klid -


léčí není spásou.


zpěv


důkaz


důkaz vnitřní síly.


Dětem


Rostoucí kopce, svahy statistik leží před námi. strmý výstup všeho, do nekonečna, zatímco s námi to jde s kopce.


V příštím století nebo v tom přespříštím prý budou údolí, louky kde se můžeme potkat v míru přežijeme-li.


Než se vydáte k těm budoucím vrcholům chci vám říct jen jedno, vám a vašim dětem:


držte pospolu učte se květinám jděte osvíceni


Topůrka


Tato kniha je pro horský předěl San Juan


Jak tvar dáš topůrku?


Bez sekery to nepůjde.


Jak si vezmeš ženu?


Bez prostředníka ji nezískáš.


Topůrko tvaruj, topůrko tvaruj


vzor není tak vzdálený.


A zde je dívka, kterou znám


víno i jídlo prostřené.


Z Knihy písní (Š`ťing)


(Mao č. 158): Lidová píseň z oblasti


Pin, 5. stol př. Kr.


Pro/od Lewa


Jednoho dne se objevil Lew Welch


živý stejně jako ty nebo já. "Sakra, Lew," řekl jsem


"ty ses přeci jen nezastřelil."


"Jo, zastřelil," řekl a pak jsem dokonce i ucítil mrazení v zádech.


"Jo, tak ty taky," řekl jsem - "Teď už to vím."


"Jo," řekl


"Mezi tvým a mým světem leží strach.


Nevím proč.


Chtěl jsem říct jen jedno dát dětem ponaučení o cyklech.


O životních cyklech. A o všech ostatních.


O tom, o čem to všechno je a co všechno upadlo v zapomnění."


Lew Welch (1926-1971?) - přítel Garyho Snydera již od studií v Portlandu, přítel Jacka Kerouaca (viz kniha Big Sur ), básník ovlivněný japonskou i čínskou poezií, musel se však stále potýkat se svým alkoholismem. V roce 1971 se rozhodl postavit si stejně jako Snyder vlastní dům v horách. 23.5.1971 si vzal revolver a odešel do lesů. Zanechal po sobě lístek na rozloučenou, ale jeho tělo se nikdy nenašlo.


Oka


Topůrka


Jednou koncem dubna odpoledne ukazuji Kaiovi, jak se háže tomahavkem


Udělá půl obrátky a zasekne se do pařezu.


Kai si vzpomene na čepel bez topůrka v dílně a hned pro ni běží.


Zlomené topůrko za dveřmi je na tomahavk dlouhé dost.


Zkrátíme ho, vezmem i s čepelí a dobrou sekyrkou ke špalku


Začnu tvarovat staré topůrko sekerou a v uších mi zvoní verš, který jsem se z Ezry Pounda naučil jako první!


"Když tesáš topůrko


vzor není tak vzdálený."


A říkám Kaiovi


"Podívej: vatvarujeme topůrko podle topůrka sekyrky kterou sekáme -"


A on se dívá. A já to slyším opět:


Je to v Lu Jiově Wen Fu, ze čtvrtého století v "Eseji o literatuře" - v předmluvě:


"Při výrobě topůrka k sekyře pomocí jiné sekyrky je předloha přece hned po ruce."


Můj učitel Shih-hsiang Chen to takto přeložil a učil před dvaceti lety a já vidím: Pound byl sekyrou


Chen byl sekyrou, já jsem sekyrou a můj syn topůrkem, které bude opět otesáno a stane se předlohou i nástrojem, uměleckým řemeslem které si předáváme.


Chlad u ohně


Piju černou kávu z termosky


vsedě na pařezu.


polena dohořívají, zvedl jsem


zelenou větévku na okraji


a hodil ji doprostřed: do rudě řeřavějící


hromádky bílého popela.


kloním hlavu


abych lemem klobouku


chránil tvář před žárem


Probírky, prořezávky, výseky


ukradené broukům a plísním -


břichatá šedivá oblaka


se takřka otírají o hlavu


možná sprchne a bude konec


tomu suchu


Oklest se pálí, aby se ubral


žár příštím letním požárům


a přivolal včas déšť


a ohně vyčistí celou tu změť.


změť v srdci


Černá káva, hořká, horká


kouř stoupá přímo vzhůru a chladne


vzduch ticho a chlad.


Přebalování


Jak chytře se tváří!


na zádech


jednou rukou mu držím obě nohy


pohled upřený stranou


na obrovský plakát Geronima


s sharpovkou opřenou o koleno.


Rozbaluju ho, otírám, ani si toho nevšimne


a já taky ne.


Dětské nohy a kolena


prstíky jako hrášky


faldíky, k sežrání


jasné oči, lesklé uši


hrudník nasávající vzduch


Žádný strachy, kamaráde


ty a já a Geronimo


jsme chlapi.


Malování školy v severním San Juanu


Bílá barva cáká na modrý šátek kolem hlavy zaprášený tranzistorák s přidrátovnou anténou


vyhrává rock`n`rolly šedesátých let


Děti, které přišly s námi, se houpou


na houpačkách ve stínu dubu


Tahle budova vydrží dalších deset let.


Šindelová zvonice se otřese


vždy, když projedou dřevaři -


Rádio hlásí:


dnes bude v údolí třicet osm stupňů


- ořechovec vejčitý naroubovaný


na původní místní odrůdy se uchytil


celá školka třešní chytla plíseň


Bude štěstí, jestli výsadby vůbec přežije


Tahle barva se ředí vodou


Letos už budou autobusy jezdit jenom


po dlážděných cestách


Ať je to, jak chce, děti se budou učit: jak zaznamenávat mateřský jazyk


psanými znaky


Jména k pojmenování krajiny kontinentu


na kterém žijí které jim přidělili lidé, jež vládnou posledních


tři sta let


Hry čísel co bylo předtím, podle vyprávění těch, kdož


si myslí, že to vědí


Opilý muž s kaštanově hnědým knírem klopýtá přes cestu, aby nabídl svou pomoc.


Děti pijí čokoládové mléko


Na rozvrzané verandě zůstávají žebříky.


Ohlédnutí


Jednou v létě jsem se dvakrát vypravil na Piutskou horu náš cestářský tábor ležel v Medvědím údolí.


Nejdřív jsem řezal motorovou pilou dřevo do kuchyně.


Piutská hora. A sledoval hřeben


Sawtooths na východě.


Pařez bělokoré borovice odříznutý od přátel kilometry vzduchu a žuly běžím po hřebenech hor.


Kuchař Jimmy Jones říkal: "Jsem zvyklej to takhle dělat, běhat po hřebenech celej dlouhej den - jako kojot."


Když jsem si jednou v neděli postavil malou saunu u potoka


řekl mi, abych dával pozor a málem si ji taky dopřál.


Dneska jsem se na Slide Peak v Sawtooths ohlédl za těmi pětadvaceti lety. Za těmi dny které jsem strávil a produmal úplně sám.


Studoval jsem čínštinu a každou noc po práci v lese se se připravoval na Asii


z knihy.


Jimmy Jones byl Indián z kmene Mariposů.


Jednou večer u ohně když jsme pili černé kafe vstal a podíval se na mou učebnici: "To jsou čínský znaky?"


"Jo," řekl jsem. A on řekl: "Hmmmmm.


Prej můj děda byl Číňan."


A ten rok jsem končil brzo.


řekl jsem předákovi, že mířím do Japonska.


Zatvářil se, jako že ví, a řekl: "Bechtel."


Nemohl jsem mu vykládat o něčem tak podivném, jako je zen.


Jimmy Jones a tyhle hory a potoky. to nahoru a dolů mám pořád v nohách.


VII 78, Sawtooths


Bechtel - veliká mezinárodní stavební společnost, která zabezpečuje výstavbu ropných polí, rafinérií a odpalovacích raketových základen.


Pronikání do lesa


Nakyslý pach


modrá skvrna


voda stříká kolem klínu


Zvedám čtvrtky špalků


pokrytých mravenci


"mám živou rukavici z mravenců"


čelo palice dopadne jen hranou a tak klín vyskočí a vypadne


s cinknutím vysoko naladěných zvonů


do humusu z větviček


škumpy, kůry, pilin


a třísek.


A pot se jen lije


Pach drcených mravenců


Nakloním se nad obracák, napřu sílu a poslední rozkolovaný


špalek skoro metr v průměru


leží na rozmačkaných doubcích -


Klín a palice, obracák a tlouk


sekyrka, polní lahev, bachratý kanystr


se směsí benzinu a oleje do pily batoh s pilníky, ochrannými brýlemi a hadry


Všichni tahají na hromadu soušky a vyvrácené stromy


mladí muži házejí odštěpky na hromadu


svaly tuhnou, zvykají si na tempo a pach náčiní z této jámy


v zimě


smrtelný pád starého dubu


Čtyři sáhy.


Opravdová noc


Příkrov spánku v temnotě postele:


Z vnějšku téhle dělohy snů něco rachtá něco rachtá a mysl konečně dospívá k holému faktu jako ryba k háčku


Mýval v kuchyni!


Řinčení plechových hrnců


cinkání sklenic


lavina talířů!


Procitám do toho rituálu vzpamatovávám se, nejistě vstávám beru hůl, vyrazím do tmy -


Jsem obrovský drtící démon který řve na mývaly ti mizí za rohem


štrachání napovídá


že už jsou na stromě.


Stojím pod stromem dva mladí mývalové sedí na dvou uschlých olámaných větvích a zírají dolů po obou stranách kmene:


Řvu, řvu, já řvu


vy hnusní mývalové, budíte mě


po nocích, ničíte nám


kuchyni


Potom tam tiše stojím mrazivý vítr mé nahé tělo pokrývá husinou


Plně vnímám tuhle noc.


Bosé nohy přešlapující na štěrku hůl v ruce, navždycky.


Podlouhlý mrak propuští


řídké mléčné světlo odvrácená strana černé borové větve


Měsíc je dosud v úplňku


Stráně borovic plné


šepotu, cvrččí cvrkání utichá ve tmě chladných zátočin.


Obracím se a pomalu kráčím zpátky po pěšině k postelím s husí kůží a s vlajícími vlasy v noci mléčného měsíčního svitu, tenké oblačné záře a černých šelestivých borovic


Cítím se jako květ pampelišky když odkvétá těsně předtím než si ji vítr odnese někam pryč nebo jako otevřená a vlnící se mořská sasanka v chladné perlící se vodě.


Je mi padesát.


A pořád trávím čas montováním petlic.


U stinné tůně spí děti i milenka, se kterou žiji už léta


Opravdová noc.


Člověk nemůže zůstat moc dlouho vzhůru v takové tmě.


Zaprášené nohy, vlasy rozcuchané


Skláním se a vklouzávám zpátky do spacáku, aspoň trochu se ještě vyspat abych vstal tak jako každý den


za svítání.


Drobné písně pro Gaiu


Posloupný příběh nedvědice-


Pochybná dáma


z kluků dělá


šediváky.


létající pstruh, kos


vyráží, klesá, na oblou skálu


oblý jako hrbol sněhu v trávě vedle ní


mezi zamrzlými břehy, potok:


a přímo do potoka


do něj!


hej leť


Jak cvrččí cvrkání mírného podzimu


je nám


tak my jsme stromům


jako jsou ony


skalám a kopcům.


Dřevařská auta projíždí kolem ve čtyři ráno


když my se ještě válíme ve spacáku


a zdravě spíme.


Dřevařská auta nás upozorňují


když přemýšlíme, sníme a hrajeme si


na svět, který mizí.


Mrtvá laň na dešti


na boku


v suti


Vidím tvou ztuhlou nohu


v záři reflektorů


u silnice


Mrtvá laň na dešti


DATLOVÉ


ostré jasné volání


TO!


TO!


TO!


v chladném vánku z borovic


Ne její nebyla


pochva.


Byl


to


toulec


Sítě


Tři jeleni a jeden kojot běžící ve sněhu


Nejdřív skáčou tři jeleni a najednou kojot za nimi


jako blesk


Dvě vteřiny stojím jako hlupák nepřítomně černé a bílé stromy a sníh


Kojot se vrací!


krásná srst, huňatý ocas spatří mě: a už je pryč.


Později:


Procházím místem, kudy běželi


abych prozkoumal, jaké novinky přinesli.


Pozdní hovor s guvernérem o rozpočtu


Jerrymu Brownovi


Přichází půlnoc do sálů kapitolu


železné vozíky plné výkazů plnící život směrnicemi


Na konci řady kanceláří ve velké setmělé místnosti sedí guvernér, sám, bez večeře.


Probírá se horami zákonů - rozpočtů - zákoníků této dvacetimiliónové země od pouště k oceánu.


Dokud nafta teče je konec v nedohlednu venku na něj čeká auto s řidičem osamělé, s vypnutým motorem


Vysokým borovicím u Kapitolu není ještě ani sto let.


Dvě po půlnoci jdeme ulicí unaveni prací s myšlenkami na "Lid"


Půlměsíc se sune na západ v elegantní společnosti


Jupiteru a Aldebaranu


a na východě, nad Sierrou dlouhé čáry blesku -


Prší i doma dneska v noci?


"Na lovu nestřílel nikdy na ptáka hnízdícího"


Konfucius, Hovory VII, 26


Guvernér se vydal do hor na návštěvu


uklidili jsme tedy dům a uhrabali dvůr


Byl na východě a pořádně se nevyspal


a tak ve stínu prodřímal celé odpoledne.


Na mladé stromky a slípky je třeba dohlédnout


Postříkal jsem jablka a donesl vodu slepicím.


Druhý den jsme četli noviny, mluvili o farmaření


o naftě a co by se stalo s auty.


A pak u rybníka jsme začali smát


vzali toulec a napnuli luk.


Šíp za šípem svištěl letním vánkem


a leskl se mezi borovicemi


a u stodoly se zapíchl do balíku slámy.


léto 1976


Co jsem se naučil


Co jsem se naučil kromě ovládání několika nástrojů?


Ve chvílích mezi těžkými a příjemnými povinnostmi


tiše sedět, pít víno a přemýšlet si o svých suchých mrzoutských myšlenkách


- první květy Calochortus


a po celé zemi


je jaro.


Popisuji je:


žluté okvětní lístky, zlaté chloupky


Genovi.


Vidění v tichu: nikdy dvakrát totéž ale když to správně pochopíš


předáš to dál.


Dillingham, Aljaška, bar U vrby


Drnčící vrtačky plné bláta a stlačeného vzduchu po celém světě.


bary s nízkými stropy, slyšíme stejné nové hity


Všechny nové hity.


V dělnických barech světa.


Potom, co jsi zastavil buldozer. Co náklaďák


odjel domů.


Karibu kloužou


přední nohy se nejdřív složí


pod horkým ropovodem


čtyři nohy se odlepí od země -


Na dřevěné podlaze, sklenku v ruce


smích a klení


něčí manželky.


Texasani, Havajci, Eskymáci


Filipínci, Dělníci, vždy


na ostří nože -


V barech světa.


Poslouchání stejných nových hitů


v Abadanu


Naples, Galvestonu, Darwinu, Fairbanksu


Bílí nebo hnědí zapíjejí


bolest z práce ničící svět.


Ulurská píseň o planém fíkovníku


1


Měkká země se stáčí kolmo vzhůru vychyluje se od svého podkladu tvrdá a rudá - dóm - osm kilometrů kolem


Ayerské skály, Uluru


prodíráme se trávou, úponky, křovisky podél vlhké země na rozhraní povodí


kde svislá skála prudce klesá


na písčitou rovinu


Houfující se švitořící amandiny na


větvích bílých jako kost holoubek s červenýma očima a růžovýma nohama


a pak dál, do jeskyní pod převisy pomalovaných rudými kruhy v kruzích


černými pokřivenými lidskými těly kresbami ještěrek, vlnovkami.


skok přes písečné vrstvy čistého šikmého kamenného lože zastávka na oběd a je tu místní fíkovník celý obsypaný zralými plody: někdo tu musel sedět a srát, už před


dávnou dobou.


2


Usedni v prachu


odlož šaty. poznej to na vlastní kůži


ulehni, válej se


vlasy promni pískem


hodinu spi


ptačí volání ve snech


teď


jsi čistý.


sedí v rudém písku se svým psem vane vítr, úplněk


ženy zpívají tamhle odtud muži tlučou dřívky a zpívají zde


obírám kosti


jednou nohou odháním psa


trny &amp; ostny v písku -


rytmus klapání bumerangů


dlouhá cesta


zpívající země.


3


nahá ale ozdobená


zjizvená.


bílý popel bílá hlína


jizvy na prsou


šmouhy jizev na bedrech. jizvy: brána


stezka, pečeť


důkaz


bíle pruhovaní ptáci pod tmavým nebem


4


zpěv a bubny ve škole blonďatá dívka s černou barvou kůže


sleduje a zároveň zlobí kamarádku


šaty nedopnuté, pod nimi nic


pučící ňadra podobná mulpu


houbě klubající se z písku


ostrý vítr při zemi


odpadky vyhozené do trávy, ohrada


lahve, vraky aut


5


Usedni do písku


kůží na zem


patnáct set kilometrů otevřené písečné země


bílý kakadu na slané pánvi


tvrdý planý fík na jazyku


to je píseň o planém fíku.


podzim 40081, Uluru, Amata, Fregon,


Papunya, Ilpili, Austrálie


Kaňon střízlíků


Jamesi a Carol Katzovým


Hledím vzhůru na útesy ale řeka nás unáší dál


vory poskakují a kloužou přes víry


balvany se míhají


pod proudem, který se stáčí do oblouku


Kolmé skály po obou stranách.


Luňák prořízne úžinu nebe


zasažen sluncem


Pádlujeme vpřed, pozadu, točíme se noříme se do vracáků a vln přívaly bílé vodní pěny.


a nad řevem


slyšíme píseň Kaňonu střízlíků.


Klidný úsek, necháme se vést a odpočíváme a znovu slyšíme tu jemnou píseň


ti ti ti ti tý tý tý


Sjíždíme tím starobylým řečištěm


Osamělá divoká kachna letí proti proudu -


Řítíme se Stem dravých peřejí jak je viděl Su-š, na okamžik


všechno utichne


"Na vodu hledím:


jak nevýslovně pomalu odtéká"


A Dógen o půlnoci napsal


"to hory tečou


"voda je palácem draka


"ta neodtéká.


Přistáváme u Čínského tábora mezi hromadami kamení které tu navršili černovlasí horníci


vaříme za tmy


a u řeky spíme celou noc.


Tyto písně zní jen tu a tam tu a tam aby tříbily náš sluch.


Řeka Stanislaus protéká středním Miwokem a údolím San Joaquin. Zákruty a ohyby řeky, proplástky, víry způsobující kamenné útesy horských roklin jsou rozervány do devět miliónů let starých latit. Po mnoho sezón tu milovníci skal a vody tančili na vorech a v kajacích na této dračí paži vysoké Sierry. Před nedávnem se mne Jim Katz s přáteli vodáky zeptal, jestli bych nechtěl udělat řeku s nimi, abych ještě jednou spatřil její tvář, než zmizí ve stoupajících vodách přehrady New Mellones. Píseň Kaňonu střízlíků nás doprovázela po celou plavbu; v Čínském táboře jsem pak za tmy sepsal tuto báseň.


duben 40081, řeka Stanislaus,


Tábor 9 k Papouščímu přívozu



tohle jsou dvě básně ze sbírky Mýty a texty - to jenom aby se to kvůli korekturám nemuselo hledat


"V tom čtrnáctým roce jsme žili na farmě a všichni příbuzní tam žili s náma.


Skvělej rok na ostružiny


Táta byl do ostružin celej divej


To byly jinačí bobule než jsou teď.


Víš, Kitsap County vykáceli před koncem stolet - to bylo nejjednodušší hned u vody, panenskej les.


Když jsem byl kluk, chodíval jsem na mýtinu, Kam ses vrtnul, smyková cesta, to všechno bylo zarostlý.


Takovou jednou jsme šli nahoru, klestili si cestu až na její konec pod vrcholkem kopce:


Z nějakýho důvodu rostly nejlepší ostružiny právě tady. Jednou ráno jsme vyrazili hned po dojení: ale ještě před sběrem jsme sjeli na koních do údolí a tam je uvázali.


Asi čtvrt míle po starý cestě nahoru jsme je našli právě akorát a s dvěma plnejma džberama jsme se vrátili domů, vzali mámu a Ruth a nasbírali těch džberů spoustu. Máma napsala všem příbuzným v Seattlu:


Effie, tetě Lucy, Billu Mooreovi


Forrestovi, Edně, šesti nebo osmi lidem, a všichni vyrazili k nám na farmu a to už jsme nebrali džbery: vzali jsme měděný hrnce na prádlo, necky, vědra a všichni jsme vyrazili.


Zavařovali jsme to tři dny."


čertí hlava


Teď obě jsoucí živé bytosti


Sedíme tu


Vítr víří


"Netípej to


Vajgl je to nejlepší"


tichá stálá ukecanost na Supím vrchu puklina úsvitu/ maslach / maslák / ježlák fuj


Držím to mluvím o tom, stojím koukám sem koukám tam


Stojím


ochablá pusa dokořán


lape po vzduchu


třese se, do sebe se obrací


dokonáno


s ďábelským smíchem


Netopýr nové mouchy, mluvím zpívám


"Ježíš byl velký ranhojič, myslím, že byl nejlepším hazardním hráčem ve Spojených státech"


V Hakwinyavě


Představ si temný dům modrý


Čertí hlava, maslach, maslák, ježlák - lidové názvy durmanu (Datura)


a tyhle dvě ze Želvího ostrova:


Čáry


pro Michaela McClurea


Krása nahých a polonahých žen nespočívá v ničem zřetelném či viditelném - netkví ve vnějšku; ale v křivce zad nebo paže když tančí nebo - evokují "jiný svět"


"říši dévů" nebo lépe, Radost v samém srdci tvoření.


u každého savce spočívá v něčem jiném


- v jakési snové dokonalosti jména a formy.


A tak mě může ničit žíznivá touha po milované oslici nebo lvici, nebo paní myši když uzřím krásu TAM jak vyzařuje skrze ní, ze zachvění fousů


či ladného švihnutí ocasem


to okouzlí


okouzlí a tím i


OČARUJE.


Kamenné lože


Pro Masu


Rybníček roztátého sněhu vyhřátá žula utáboříme se nic víc nehledáme. podřimujeme a své duše necháváme větru napospas.


na kamenném loži, mírně nakloněném nebe a kámen


učíš mě něžnosti.


dotykům sotva znatelnýmletmým pohledům drobným krůčkům které nakonec překryjí světy


obtížného terénu. chuchvalce mraků a mlhy sehnané do břidlicovité modři blesky letního deště


společný čaj v nachu hvězdnaté noci nový měsíc brzy zajde proč se musíme tak dlouho učit lásce?


smějeme se


a truchlíme


Nic, co by nemohlo zůstat na dešti


Donaldu Allenovi a Jamesi Laughlinovi


SMĚS


Tento oddíl je částečně souborem básní, které nebyly publikovány v předchozích knihách. Obsahuje jak některé velmi rané básně tak i množství básní formalistických, epigramatických a experimentálních.


Sinekura pro P. Whalena


Whalen, zvědavý sup kloval do duše Západu sezobl oči s šedým zákalem jež kdysi viděly gwionský sabat a gentlemany vyvedly z míry


Ještě nenasycený přeletěl k sladkému bambusu


živil se zeleným na žlutém siltu a složil báseň mrtvému Li Poovi.


Piják ho učil tančit nechávat mrtvá těla rostlinám a spát venku na dešti.


Philip Whalen (1923) - básník, přítel G.S. již z doby studií v Portlandu, stejně jako on dělal strážce lesů. Původně začal studovat evropský starověk a mytologii (odtud narážka na Gwionský sabat - sabat čarodějnic, viz sbírka keltských pověstí Mabinogi), pak se přeorientoval na čínskou filozofii. Na rozdíl od Snydera se však stal zenovým mnichem. V roce 1991 byl dosazen jako opat v Hartford Street Zen Centre v San Franciscu. V souladu s jeho filosofickým přesvědčením píše stále méně.


Například


V jednom pokoji domku naproti mé chatě bydlela stará Holanďanka.


Celý den vysedávala na zahradě před mými dveřmi a četla si.


Řekla, že Východ zná a že jednou viděla knihu o buddhistických mniších. "A vy nemít žádné starost a chystat se do Japonska. Přesně to je


život, užívat mládí; hodně cestovat a milovat. Já vím o co vám jít, vy hodně studovat ale mít přátele, kteří u vás občas bydlet, a kolo a támhle u zdi vy zasadil stromeček."


A já zatím vodou z hadice naplnil vědro až po okraj.


Slunce jí ozařovalo


řídké prošedivělé vlasy a na avokádu zakřičel pták


&amp; bóddhisattvové nás učí všude.


Zabedněnost v únoru: Japonsko


Rodiny z vyšší společnosti učí své dosud nepolíbené dcery angličtinu, květomluvu a čajový obřad: kultura Východu - chudé dívky rozváží nudle na pánských kolech.


Brutální seržanti, násilničtí estéti


setkání toho nejhoršího, co Východ a Západ má.


Hloupí kněží v chrámech které jsou pro dnešek až příliš krásné.


K čemu vede kázeň?


Moudrosti jsme se vzdali už dávno


Osvícení je vzrůšo


- ale tohle je lepší.


Příjemný chládek dřevěné podlahy a holubi, kamenné bazény, mech pod javory, tiché, ojíněné tašky na strmých střechách - jaký význam tomu ti staří přikládali -


Konfucius, Lao-c', Tu Fu, Seššú


a ostatní po celá staletí nasrávaní politiky v slušivých oblecích.


Snad aspoň plamínek přetrvá.


Doufám


že zase někdy vyrazím noční americkou silnicí stopem přes setmělá města s batohem na zádech do domu chudého a veselého věčně opilého kámoše.


Na Supím vrchu


Všichni kluci se sešli tady na Supím vrchu, v řídkém vzduchu a sledovali ten koloběh od mozku ke kameni a od těla k zemi kde splývá láska s moudrostí ale trhlina v mracích jak reflektor ozařuje scénu


Deset milónů usazených v jednopokojovém srubu a všechny příčiny sleduje zpátky k velkému Nic, jež není počátkem


(Teď milujeme, ale tady jsme součástí) a není jediný, který by věděl proč k prosté zahradě ve svém oku.


I.


J.K. &amp; já jsme dřepěli zaprášení a nazí u McClureovy pláže, dusili a jedli slávky


škeble házeli přes rameno za sebe dvojka opilých Indiánů zahajující sběr škeblí


Neuri vyspává kocovinu tváří k zemi pod útesem; lvouni u pobřeží.


II.


Opravdu jsou vandráci a pijáci Andělé?


Vlasatí Nesmrtelní opíjející chudáky u dveří?


Ubohej Abelarde, ty nejsi ostříhanej!


zvracení


&amp; ostny pouštní drogy


pot a oheň


Pěna z knoflíku &amp; chlemtající psi -


Všechny děti jsou nezrozené; sleduji měsíc přes míhající se sloupky na korbě náklaďáku, domů co domů, zastavit před domem a být známý?


III.


"obláček" mlhovina zahlédnutá pouhým okem


Nadávání mužovi za mužskou povahu. "Když


běžím, svý vlasy mám v koňským ohonu!"


Každý den hrnec jídla a košile plná pilin.


Staré ženy suší lusky a praží kukuřici na žhavém uhlí hlava je jestřáb na bludném kameni bludný kámen hnízdo hadů svinutých


IV.


Bližší než dech těsnější než kůže


mlasknutí v uších nosních dírkách, mozkových závitech, hlasivkách očních důlcích, ostrých kostech odpověz! odpověz! proč!


"s očima zavřenýma


jsem vstoupil


do nibbány"


V.


Arabská moudrost:


polechtej velbloudici ve vagíně a nechá se podojit. filozofové jsou vyděšení protože tu žádná příčina není protože všechno existuje protože svět je skutečný a tak i oni a tak tedy nic je, není nic, co nás ochrání -


vyschlý pramen v džungli


Šákjá v zapadákovech.


zkažený počátek


výhonek


je SKUTEČNĚ pryč


hou, on tam stál vždycky


zpocený a s vysvětlením?


VI.


kam odešel.


Nikam, tam odkud přišel


tahleta věc


tedy tahle věc


kde ses tu vzal


odkud, odkud -


Spadls spadls spadls


spadls


z višně?


Jsi převtělená duše


zahořklého podvedeného náčelníka?


- ze své matky jsem vyšel slizký &amp; řval jako tuleň


Strýc mě opláchl v mořské vodě


Tenkrát jsem byl hrdinou &amp; lovcem


Jezevec mi dal vize


Velryba mě očistila


Prodal jsem svou ženu &amp; děti


&amp; skočil do zrcadla


VII.


Horcí chuchvalcovití duchové se proháněli


prostorami mezi zrozeními,


vandráci prázdna -


- Kde jsme se viděli naposled? Kde ses narodil? Odboráři Šesti světů - choulí se někde u ohně


ve hvězdách odpočívají &amp; mumlají před svým zrozením na Marsu


VIII.


Co lze říci o Králíkovi když sám a prostě jen tak vytanul na mysli. Narodilo se to?


Má to rohy? Snoví lidé se procházejí snovým městem


- městem gandharvů -


neskutečném městě, pouhé


vzpomínce na město -


"Duše jako tanečník tančí


Rozum je šašek


Podle smyslů je svět pouhým jevištěm -"


IX.


Čtyřicet let chodil Buddha žebrotou a za celá ta léta prý ani slůvka nevydal


&amp; Supí vrch je tichý jako hrob.


"k prosté zahradě ve svém oku" - "Ocituji svého učitele Odu Sešša: 'V zenu jsou pouze dvě věci: sedíš a obhlížíš zahradu. Je úplně jedno, jak je velká.'" (z interview Petera Barryho Chowka pro East West Journal uskutečněném v New York City v roce 1977)


Památník na Okinawě


"Zde spáchalo hromadnou sebevraždu sto dvacet školaček."


Dnes je tomu třináct let.


Tyhle zaláskované puberťačky si ve své bláznivé čistotě vzaly život s perverzní elegancí


Jejich sestry, které dosud žijí lze potkat v barech ochotné šlapky míru.


1957


Průliv Malacca 24.10.1957


Na šedém oceánu


jemně mží, racek


klouže nízko


za lodí


nad hřebeny vln


Na šedém oceánu


jemně mží


racek


klouže a téměř se dotýká


vln


Tichá brázda


za lodí


Deštivá mlha


na vodě


Racek klouže


na


vlnách


brázda


Tři básně pro Joanne


1. MILOSTNÁ SLŮVKA


Její velká prsa


blond vlasy splývající


přes uši direktoriální nebo jakobínský výraz


loňské léto, o berlích se belhá z prudkého kopce.


Vysedává u pelargónií vnímá šum eukalyptů - mořský vítr -


naslouchá


Sekal jsem dřevo za rohem pod kopcem


zvuk sekery


ptáci


vítr


frkání koní &amp; startování aut


milostná slůvka -


"piš v básni


pravdu" nic neotřese tou


čistou oddaností


2. JÁDRO DŘEVA


Chladná


mýtina.


Nikdy jsme neviděli takové stromy


ani květiny.


Jsme nazí pod širým nebem.


tady se


milujeme


Nikdo nás neuvidí.


To místo je


příliš daleko uvnitř.


3. JOANNE, MÁ ŽENO


Joanne, má ženo proč se mračíš dlouhé nohy jsou krásné


Líbí se mi tvé


pihaté ňadro


v noci do mě strkáš


ze spaní voláš mámu vztekáš se jako dítě když má sny


neměl bych ti psát


"milostnou" báseň


tak dlouhou.


hádky a zamračené pohledy


za svítání.


Cizinci


velcí


žluté zuby hluboké hlasy uhry. policajtský krok ruce v kapsách vždycky chtiví holek. tvrdá a rychlá hudba opíjejí se bijí se pěstmi


utahují si jeden z druhého jejich oči nejsou tak docela modré.


Alabastr


Kožené třásně


se pohupují na stehnech


ach tak horkých


jen korálky studí.


A dívčí prsa stejně jako mužská


jsou obnažená


ve stínu


ale dívčí se liší, jen chlaská jsou stejná.


Tanyino prso jak napnutý luk


Holly jak náruč květů


Anniny plody milosti


U Masy hnědá a pohublá


od mléčné žilnaté tíhy


a drobnější než ostatních.


Ale v duši rozpálené naplno


značně pihatá


Ediina alabastrová ňadra.


Pro ženské tesařky v Kitkitdizze


Pro Alana Wattse


To on nám všem proklestil novou cestu a pak se vrátil a pročistil ji.


Prozkoumal postranní kaňony a jelení stezky slezl útesy a prolezl houští.


Mnoho vůdců by nás vedlo pěkně v řadě, jako muly v karavaně a nikdy nesešlo z cesty.


Alan nás učil postupovat vpřed jako vánek ochutnávat lesní plody - děkovat sojkám učit se z krajiny a milovat ji.


při jeho smrti


"Cesta není cesta"


jel jsem po dálnici na výjezdu z ní odbočil a pokračoval dál po silnici až jsem narazil na okresku


Dal jsem se po ní a pak odbočil na polní cestu plnou děr, tam jsem zastavil a vyrazil vzhůru stezkou


Ale cesta byla pořád horší a horší až zmizela úplně vytratila se


Vyber si kudy


Zdálo se jí, že je kaguár


Zdálo se jí, že je kaguár


panter


velká kočka ve skoku


a skutečně jí je.


Mladá štíhlá, nullipara,


divoká kočka


ve tmě, v noci.


Cítí ten dopad předních tlap udělá obrat,


uskočí do stran - napravo - nalevo -


vyskočí a nahrbí se.


Pořádně si protáhne hřbet.


Stočí a natáhne svůj nádherný ocas.


Tak to říkala -


když jsme šlapali po tmavé


horské cestě.


Oči se jí smály, když tančila


a předváděla mi


jak ve snu skákala


Později, zpátky v přístřeší jsme se stulili do kouta a já líbal její malé bradavky


a trochu ji pokousal


vrčeli jsme a předli.


Podle čínského vzoru


Vypadala jako víla oděná do staré fáčoviny a utekla s drobounkým básníkem zpátky do města. Vlasy měla


černé jako vyhřezlé šnečí útroby a kůži jako zmrzlou pomádu.


Rukávy mám mokré od pláče. Bílé vlasy mi řídnou


&amp; oči podlévají krví. Nalej další sklenku vína na toho ubohého


úředníka strčeného na venkov.


Nepatrné energie


"Ve stavech, které nastanou při určitých způsobech přenosu informací, je obsah energie jakožto paliva příliš nízký, aby se dal měřit nebo porovnávat s obrovským tokem energie v potravním řetězci. Kvalita této energie (nepatrných energií v pravé formě) je ovšem tak vysoká, že ve správném řídícím obvodu je ji možné mnohonásobně zesílit a ovládnout tak ohromné toky energie."


H. T. Odum - Prostředí energie a společnosti


pro Berkeley


Město poupat a květů


Kde jsou tvé plody?


Kde jsou tvé


kořeny


písně na Custerově válečném poli


cvrčci a skřivani dnes;


v tento den -


historie se nezmiňuje o tom, že


většina lidí si žila pěkně po svém mezi přáteli a dětmi, jen to tak koulela a pravdu &amp; krásu přenechala chlápkům kteří šaškovali pro hlavouny, a byli blázni


domov ve stepích


bizoní kručení v žaludku z bizoní kůže plášť bizon očichávající bizoní tělo bizoní lebka zírající v sauně bizoní teplá játra, bizoní blecha bizoní dušený bachor bizoní mládě padá bizoní kůže doma, bizoní kůže na spaní


"domov ve stepích"


Ironická parafráze na kovbojskou píseň Domov ve stepích (Home on the Range), která je v Americe velmi populární a jež patřila mezi oblíbené písně presidenta F.D. Roosevelta.


druhá strana každé mince


hlava člověka z vládnoucí elity a okázalá budova.


Jedna na každé straně mince


Jsou ti, kteří milují špínu


a sestavování věcí


Ti pijí kávu za úsvitu


a pivo po práci.


A ti, kteří zůstávají čistí


si věcí správně cení pijí mléko k snídani


a džus v noci.


Jsou ti, kteří dělají obojí


ti pijí čaj.


ještěrky, vítr, slunce, jablka


letadlo kroužící ve výšce fotbal v rádiu ve stodole zvuk sekery v lesích slípka, která zobe jídlo pro kočky v kuchyni


Čím se zenoví mistři podobají dospělým sleďům


Tak málo jich plně dospěje a jak nezbytní jsou všichni ostatní


dary potravnímu řetězci


krmí další vesmír


Ti velcí krmí žraloky.


Balada o valících se kebulích


Tohle poslední je moje píseň opilá o mejdlech, která se to jaro slavila.


Vínko do sklenky si ale musím nalít a svou kjótskou tvrz směle hájit před každým měšťákem a knihomolem kteří mě chtějí mít v kravatě za stolem.


Róšiů vyholené hlavy na polštáři nevinně se jako dětské tváří.


Bohémský národ, ten umí se jen v špíně ráchat a nikdy se neučil zařvat a rukama máchat -


Ve sklence jsem pomalu zpátky odplouval do doby, kdy z lodi jsem sbohem dal


Trávu i hlavy popletené tam nechal být u táboráku, v tu chvíli začlo lít do listopadu, který už dávno je v trapu do nocí rozjetých teď po paměti tápu:


Jack Kerouac jak se v kouři ohně tváří a plameny jak Buddhovo jméno září jak huhlá do vinného džbánu a žehrá na poslední Cowleyho zprávu a zase hoří &amp; radostí jásá a básně a poznámky hlásá a Whalen zatím vytříbené vede řeči a bosý hopsá a opile křepčí a nahý Allen, nahý Peter a Neuri - jen boty a svetr


Montgomery za plentou schovaný nemá stání


Jinnie jak královna je k zulíbání.


Že moudrost prokoukl, platí krutou daní


Du Peru - teď pomatenec k pohledání bezzubými ústy tu na nás mlaská uhry si mačká a své boty laská


La Vigne, který maloval v své hlavě orgie vedl na zemi i na palandě a kdo z nás by to měl být až přijde čas Natálii ubohou zachránit ta protrhla ten bolestný kruh na pláni barda byl jsem jí jediný druh


Z peyotlu bolaví, však s jasným pohledem skoro jsme dosáhli Pekla s Nebem


Neal trávu nedbale z kapsy trousí v hanbatých obrázcích listuje a mumlá si ve světě svíčky opájí ho fotek moc -


McCorkleho chata, dubnová noc


Locke do postele už děti zahání ale loku vína se vůbec nebrání -


Víno, víno, víno už není


Kerouac do města kráčí v opojení aby donesl zas další džbánek vína nás spánek zmáhá a kdekdo už klímá -


Srdce naše ale divokost skrývají v nich se děti knihy &amp; orgie počínají džbány &amp; deky, v hadrech odění to divoký kmen vstupuje do světa dění od knihy ke knize &amp; od města k městu


&amp; poldové a vyhlášky nám nezkříží cestu navzdory všem lékům &amp; postelím na zemi, na zemi tlučeme kebulí


&amp; s anděly všichni si zpíváme opilí a na vánoční stromek věšíme s pílí


Zlaté ratolesti a Buddhovy oči ať plodnost moudrost nám zvětší!


Ten úder blesku nezná slitování hřeje i chladí bez ustání


Protiklady postupně mizí v dáli


&amp; paďoury a blázny brzo odhalí klidný Whalen s klasickou elegancí a Ginsberg svou roztančenou zadnicí.


Kojoťák muž, prezident &amp; pistolníci


Pan prezident se zbláznil do pistolníků, a proto všechny ty ostřílené, a bylo jich na tři tisíce, pozval jako hosty do Bílého domu. Tam dnem i nocí probíhaly v jeho přítomnosti souboje a přestřelky, dokud počet mrtvých a raněných nepřevýšil stovku ročně.


Senátora z Velké pánve to značně míchalo, a tak svolal všechny své pomocníky a řekl: "Dám koš tyrkysu a náklaďák hnoje každému, kdo prezidentovi domluví a donutí ho, aby už toho věčného střílení nechal!" Na to jeho pomocníci řekli: "To by to dokázal jedině Kojoťák."


Kojoťák na sebe nenechal čekat dlouho, ale tyrkys odmítl. Řekl: "Kdyby se prezident naštval, mohl by mě dát zavřít. Na co by mi potom byl tyrkys?" řekl. "Ale jestli se mi ho podaří přesvědčit, mám u vás milión divokých kachen."


"Potíž je v tom," řekl Senátor, "že prezident nikoho kromě pistolníků nepřijímá." "Fajn," řekl Kojoťák, "s revolvery jsem jedna ruka."


"Ale všichni ti pistolníci, kterým prezident naslouchá," namítl Senátor, "jsou v naškrobených uniformách, hladce oholení, vypadají jako ostří hoši a o balistice a taktických manévrech hovoří staccatem. Takové lidi má rád! Když k němu přijdete ve svých pracovních šatech, už od začátku nemáte nejmenší šanci."


"Tak si vezmu pistolnickou uniformu," řekl Kojoťák. Za pár dnů měl pistolnický oblek hotov a dohodnutou schůzku s prezidentem. Prezidentova ochranka na něj hned, jak tiše a nenuceně vstoupil, namířila obrovské magnumy. "Co mi tedy chcete, když už jste donutil senátora, aby vám se mnou domluvil schůzku?" řekl prezident.


"Slyšel jsem, že pan prezident má rád zbraně, a tak jsem vám přišel ukázat, co dokážu já."


"A co umíte tak zvláštního?" zeptal se prezident. "Má střelba zasáhne a zabije každou ranou a cíl neminu na patnáct set kilometrů," řekl Kojoťák.


To prezidenta potěšilo, a tak řekl: "Rád bych vás viděl vystřelit." Kojoťák řekl: "Ten, kdo tasí revolver, vytáhne prázdnotu, pokouší naděje ve vedoucí postavení. Odchází poslední, přichází první. Dovolte mi ukázat moje schopnosti."


Prezident strávil týden kontolou svých pistolníků. Při soubojích jich bylo zraněno nebo zabito tři tucty. Těm, co přežili, prezident přikázal, aby se dostavili na louku, a poslal pro Kojoťáka.


"Dnes bychom se rádi s těmito milými důstojníky podívali, jak tasíte ten váš revolver. Na co budete střílet? Dlouhá nebo krátká hlaveň?"


"Použiju všechny typy," řekl Kojoťák. "Náhodou mám tři revolvery. Řekněte si, který mám použít - ale nejdřív vám musím něco vysvětlit."


"Poslechněme si tedy něco o vašich třech revolverech," řekl prezident.


"Jedná se revolver Kosmu, revolver Lidstva a revolver Státu."


"Co je to revolver Kosmu?" zeptal se prezident. - "Revolver Kosmu? Mléčná dráha je jeho rukojetí, sluneční vítr je jeho hlavní. Jeho kulkami jsou hvězdy, miřidly jsou svazky pulsarů. Vyplivne planety a rotující je máčí v žáru a světle. Devadesát dva prvků ho zaměřuje, tajemství fůze ho spouští. Vytas ho a bezpočet bytostí vskočí do života a zatančí v prázdnotě. Zastrč ho a celé galaxie se zhroutí v nic. Když se předvádí tento revolver, celá země vzkvétá, nebe je jasné, řeky zpívají, zahrady jsou plná dýní a kukuřice a prérie plné bizonů. To je revolver Kosmu."


Prezident byl úplně paf. "A co je to revolver Lidstva?"


"Revolver Lidstva? Dvanáct ras je pažbou; tři tisíce jazyků je hlavní. Ukován v pliocénu, dokončen v pleistocénu, ozdoben civilizací, namířen k vědění a kráse. Bubínkem je vzestup a pád národů, miřidly jsou filozofie, náboženství a vědy, kulkami jsou všichni ti nespočetní muži a ženy, kteří prorazili nevědomostí a starými návyky a odkryli zrcadlo pravé přirozenosti. Modelem mu je život sám a vírou čtyři roční období. Jeho tajnou silou je duševní krása. Jednou uchopený přináší planetě harmonii a mír; jako blesk z čistého nebe ničí kořistníky a diktátory na prach drtí. To je revolver Lidstva.


Prezident řekl: "A ten revolver Státu?"


"Revolver Státu? Ten používají lidi v naškrobených uniformách, hladce oholení, s vizáží ostrých hochů, kteří o balistice a taktických manévrech hovoří staccatem. Horem vystřeluje mozky a láme vazy; dolem vyplivuje játra a plíce. Ti, kdo používají takový revolver, se nijak neliší od bojechtivých kohoutů - každé ráno mohou být mrtví anebo v lochu. V lidských radách z nich není žádný užitek. Vy teď zastáváte prezidentský úřad a přesto chováte náklonnost k pistolníkům. Myslím, že se to k vám nehodí."


Prezident vzal Kojoťáka do jídelny a číšník přinesl oběd. Ale prezident jenom nervózně přecházel po místnosti. "Hej!" zvolal Kojoťák, "dejte si oběd! Ta aféra s pistolníky je už za námi!"


Po tomhle prezident nevyšel ze své Oválné kanceláře celé tři měsíce. Všichni pistolníci si mezitím tajně svlékli uniformu a vytratili se pryč, zpátky do obchodů a úřadů ve městech, ze kterých kdysi přišli.


zvláštní dík Burtonu Watsonovi


(Podle "Rozpravy o mečích" z 3. století před Kr. - čínský text od Čuang-c' .)


Žádná přirozenost


Jak ke mně přichází poezie


Klopýtá přes kameny nocí a plaše zůstává stát tam, kam už světlo ohně nesahá


Musím vstát a jít za ní


KUŠIWOQQÓBI


Pochází z jezer a řek z doby ledové?


Proudů tekutých skal mořských solí letitého větru na kopcích z denního slunce a stromů?


Nebo z tohoto nosu?


Vůně v kůře


Jeffreyho borovice.


Můj nos, který jsem strkal do kůry prošel miliónem let -


Sladká vůně borovice.


Lahodná! Ananasu podobná!


Na co mysleli piutské děti když voněli ke Kušiwoqqóbi


Co říkali?


Třpyt slunce na obsidiánu vítr na stovkách vrcholků


Objímám strom, voním ke kůře snad jsem zaslechl "Kušiwoqqóbi" něžný hlas odkudsi


z prachu, z vánku.


VII '82, sestup s Kaiem východní stranou


poblíž Mammothu


Pot


pro Johna a Jan Straleyovy


Teď musím nahý usednout.


Ponožky a brýle zastrčené do mokasínů na sobě jen náušnice a vybledlé tetování -


Na cedrovou lavici příliš horkou na dotek hýždě to vydrží - skrčené nohy záda opřená o rozpálenou zeď


Potím se a nádech chladím vlhkým ručníkem


- starý aleutský trik a koukám z okénka ven na vulkán se sněhovou čepicí a pak na kamna uvnitř na ženy, které se tu potí hekají a smějí se v té výhni


Ženy hovoří o rození doma o svých dětech, ňadra mírně povislá, ztmavlé bradavky jasný a vřelý pohled. Nahé.


Nohy vzhůru, všichni máme odrostlé děti


Každou bych mohl milovat


jejich klidná, uvolněná - sladká -


starší - dosud mladá -


žensky stavěná těla -


A venku, nahé, vychládají na palubě dálněseverní jemný soumrak vprostřed léta nahou kůží do větru.


Starší má ostřejší a lepší chuť.


Duše jsou pevné a veselé - spousta milenců na konci dnů rozprav o vědě, literatuře, hodnotách, duchu, politice, básních -


Hromádky různých bot a košil - sedí nahé, tiché, s pohledem upřeným na hruď a prsa a kolena a vyboulené kotníky v pachu přílivu, na bělostných prknech paluby jak lachtani rozvalení na slunci


Vrásky kolem očí zkřížené vláčné nohy svobodné matky - už ne rodiče zpátky na univerzitu - k běžným záležitostem sledovat lososí tahy pro Fish &amp; Game psát hru, článek, román dělat číšníka i učitele uprostřed mužských přátel, starat se o dospívajícího syna psát dizertační práci o velrybách skládat rabijácké básně -


Pohodlná nahota, jen malý ostych silná duše, není co skrývat


Tenhle život:


Jsme už dost staří a konečně se nám opravdu líbí!


Setkáváme s a potíme na větrné pláži.


VI 1987, ostrov Baranoff, Aljaška


"pro Fish &amp; Game" - míněn U.S. Department of Fish &amp; Game, Ministerstvo na ochranu ryb a zvěře


Stavba


Náš dům jsme začali uprostřed kulturní revoluce se zvuky války ve Vietnamu a Kambodži v uších


za slzného plynu v Berkeley chlapci v overalech s vyděšenýma očima, dlouhými rozcuchanými vlasy


prchali před policií.


Oloupali jsme stromy, provrtali balvany, vykopali žumpy, chodili


se společně potit do lázně.


Když jsme dokončili dům, pokračovali jsme stavbou školy, stovkou koleček


při obědě vedli semináře o pravěkých kalifornských Indiánech.


Pomosazili jsme podobu postavy "Mu" z doby dynastie Čou


na kovaných držácích u stropu haly pohřbili pětihrotou vadžru mezi školními budovami


za modliteb a nabízení tabáku.


Tyto budovy zničil oheň, pojistka vydala jen na chabou


kopii.


Po deseti letech jsme se sešli na okraji louky.


Kulturní revoluce skončila, vlasy jsou krátké


průmysl se chystá pohltit veřejné lesy svobodné matky se vracejí na univerzitu studovat práva.


Nafukující se kopule, rozechvělé betonové zkruže


zahájili jsme práci na Síni.


Čtyřicet lidí, ženské esařky a dětský dělník zatloukají hřebíky sesazují krovy a uhlazují trámy


hoblíkem


Budova je hotova za tři týdny.


Zaplnili jsme ji květinami a přáteli a otevřeli ji.


Nyní v roce Perského zálivu


Lží a Zločinů Vládou vydávaných za Ctnosti


ten tanec s Hmotou pokračuje: naše stavby jsou pevné, k životu, k učení, k sezení k sezení, k poznání určitého zvuku zvonu -


Tohle je historie. Tohle je mimo historii.


Stavby jsou postavené za chvíli


neustále voní novotou díky společnému vkladu


který všechny věci obnovuje takže jsou stále nahé a třpytivé


Měsíc prochází jejími osmadvaceti nocemi.


Mokré a suché roky míjí ostré nářadí, dobrý tvar.


Mimo stezku


pro Carole


Můžeme jít svobodně svou vlastní cestou přes skály - mezi stromy tam, kde žádné stezky nejsou. Pohoří a les se sami nabízejí našim očím a nohám které se samy ve své dávné moudrosti rozhodnou, co dělat tam, kde nás pohltí divočina. Byli jsme tu už předtím. Je to jaksi intimnější než vycházkové cesty, které ničí cestu jíž se držíte


Všechny cesty jsou možné, stojí hodně úsilí protože klást překážky je jejich potěšením ale je radost je překonávat, vedlejší cesty a okliky ukazují kmeny a květiny


Jelení stezky jsou přímé, veverčí stopy je kříží, obnažené horniny nás vedou přes ně.


Odpočíváme na povalených kmenech stoupáme po podloží, otáčíme se a každý si pozorně vybere další postup - teď se naše cesty dělí a později znovu spojují; jsem v pořádku, seš v pořádku vystupujeme zároveň. Mattake, "borová rez"


Strefujeme se do pařezu. Půda hustě pokrytá jehličím a větvičkami červené jedle. Tohle je divočina!


Smějeme se, jasně že divoce protože žádné místo není lepší než druhé nebo všechna ostatní a naše kotníky, kolena, ramena &amp; kyčle moc dobře vědí, kde jsou.


Jak se praví v Tao te


Ťing : cesta není cesta.


Tam se nedostanete po žádné cestě, jsme mimo stezku ty i já, to jsme si vybrali! Naše výpravy ven které jsme za ta léta uskutečnili jen kvůli společnému toulání hluboko v horách bok po boku přes skály, mezi stromy.


Slovní košíkářka


Léta po přežití


Varšavského povstání napsala básně o obyčejných lidech kteří stavěli barikády, i když po nich stříleli bylo to drobné básně a přitom se tak těsně dotýkaly života smrti bez známky falše.


Robinson Jeffers se svým chladným nadhledem měl svým způsobem pravdu, ale proč ji říkal jako kdyby on sám byl povznesen nad naše bludy, i on se bál smrti a bezvýznamnosti a nevěděl mnoho o nelidské kráse pastináků a plen, nesmrtelné vznešenosti v jádru obyčejných věcí


Já bydlím v domě na dlouhém západním svahu


Sierry Nevady, na tři sta kilometrů dlouhé hoře žuly na kostech dávnověkého Buddhy kilometry od mořského pobřeží na linii ohnivých čaker v hlubinné nervové síti země


Evropa je už zapomenutá, je pouhým snem ale naše literatura je vedlejší a románská a jazyk je kompotem starých válek a kmenů odněkud ze zámoří. Zde na římse světa kde panaka střídá chá - klíčovými slovy jsou Pomo, Miwok, Nisenan a drobná báseň košíkem slov nastaveného k jejich zvážení.


Šel jsem takovou dálku, abych řekl něco na hrobě své prababičky


Harriet Callicotteové na nízkém hřebenu v Kansasu.


Povalený náhrobní kámen s téměř smazaným jejím jménem jsem našel v deštěm smáčené trávě


Padl jsme na kolena, zavřel oči hrabal se v zemi v jílovité tmě, držel se její prázdnoty a vtiskl chladný polibek na vyklenutí její vybělené stydké kosti.


VI '85, Carneiro, Kansas


XII '87, Kitkitdizze


Na Věžovém vrchu


Každá vyasfaltovaná louka se změní na sídliště dálnice jsou ucpané celý den


Akademie plné studentů se sešity hubení a tmaví lidé z města


Tenhle kraj je nejživější svými zlátnoucími západními svahy a centrálním údolím s močály plnými ptáků pobřežími se lvouny, mořskými ježky lososími tahy na jih které končí až v aromatických, téměř mexických kopcích v řadě žulových vrcholů se jmény dávno zapomenutými


Řeka mířící na východ se ztrácí v poušti deňky šramotí v povalených špalcích lesk ledovce se odráží na pryčně na níž jsme se probudili osvěžení desetihodinovým spánkem po celodenní chůzi


Balíme věci do sněhu


Vstali jsme do téhož starého světa beze jmen bez věcí, nového jako vždy, jen skála a voda ptačí zpěv v chladném úsvitu, čáry po tryskáči.


Den dva nebo milión, dýcháme pár kroků před tím, co spadá do běžného světa.


Jakási doba ledová, která postupuje, plní údolí obrušuje půdu, vytváří pole, můžeš po nich kráčet


žít na nich, projíždět jimi než roztají a něco tu vyraší po věku zmrzlých srdcí. Holá rozeklaná skála a poryvy větru na vrcholu kouř z lesních požárů je bílý opar nad údolím v dálce jak za soumraku.


To je jen jeden svět, tenhle skalnatý hřeben a řeka a sníh a nános štěrku, bahno písek, kostřava, lebeda, louky plné včel dvacet miliónů lidí, na dolním toku, tady pode mnou.


Přímo na cestě


Tady to je, kousek od domu


veliká hromada, mastná lejna posázená sytě červenými hladkými bobulemi nedvědice


Taková hromada! Takové lívance


Hrůza. A já viděl, jak dívka v tom příběhu měla dobrý důvod k poznámce o medvědích lejnech, které našla když s kamarádkami sbírala borůvky.


Smála se jim a možná spolu s nimi, skákala přes ně


(smůla!) a je zaznamenáno


že řekla "velká prdel!" aby pobavila nebo pozlobila ty Huňáče kteří samozřejmě naslouchají.


Říká se, že dámy už dosbíraly a sešly se aby vyrazily na jikry sleďů nebo čistit zeleného lososa.


A tu velkou řadu lekcí o tom, co medvědi opravdu chtějí přinesla zpátky ta dívka která měla ty poznámky: byla odvedena na jednoletou stáž hluboko do hor přes složité pasti dolů do doupěte.


Měla nádherné děti s mladým a krásným Medvědem.


Teď stojím v hlíně dívám se na ta lejna a chce se mi brečet, aniž vím proč snad radostí a pro tu poctu


že přichází to znamení které nelze najít v knihách ani slovy vyjádřit a které je určeno ženám stejně jako mužům jasný vzkaz všem druhům prozření na Cestě po které Ten Velký kráčí která uvádí do celého jejího divokého systému a tak to pokračovalo minulý týden


(většinou tichou nedvědicí) -


Drahý Medvěde: zůstaň tady. Měj slitování.


Ale prostě si nemohu pomoci, musím to říct


Žvýkej.


Cesta do hlavního města


Oblékl jsem si cestovní šaty


a vyjel do hlavního města


podívat se, jak kvetou třešně -


Na východ od velké knihovny


kvete postarší sakura


okvětní plátky ztrácí ve větru.


Kilometry jsme šli kolem budov


míjeli plochy průzračné vody


žebráky na ulici


tam, kde lidé chodí na jídlo


Stojíme v trávě pod širým nebem -


slyšíme, jak vzlétá tryskáč


a hlukem plní celý střed města.


jdu číst básně s přáteli


do divadla stavěného na Shakespeara


mám večírek s davem -


Postarší černý číšník v hotelu


nalévá pití u stolu


ptám se, proč ty kleštičky?


říká "to mám na Perrier"


Tenhle náš nárůdek


- naše hlavní město, jeho květy -


jeho knihovna pro lidi


náš národ bizonů a trávy. Ty


dny lesů a mokřin


Ty dny jsou pryč.


máme


odpadem mučené moře


v němž se i delfín utopí.


jaro '89, Washington


Myšlenky při pohledu na lept Samuela Parkera v Tateově galerii


Krajina zalitá měsíčním svitem, ovce


a pasáčci sledující tajemnou krásu


Široké hřbety ovcí


sehnaných k odpočinku pod košaté duby


nebo skrytých v černém měsíčním stínu


Životy krav a ovcí -


telecí ústa sající tvůj prst


býček prostrkávající hlavu


mezi tyčkami v železné bráně


aby olízal klopy a lehce


se dotkl knoflíků


na tvém kabátě a ochutnal je


Krávy, které tě doprovázejí, když kráčíš přes louku


&amp; tiché ovce pomalu otáčejí hlavu


vážné výrazy


rozštípená kopyta v orosené trávě


Přešlapují a odfrkávají v chladném ránu


a zírají do dáli do oblak a do kopců.


dokud je nenaloží na náklaďák.


'82, Devon &amp; Londýn


Kisiabaton


Rozbitý datsun u silnice


v chuchvalcích mlhy


mizející téměř svislé stráně


a obrovské pařezy


jemný teplý déšť


Pahýlovité, vidlicovité a široké vrcholky, strom dešťového pralesa mírného pásu


Chamaecyparis formosiana -


tchajwanský hinoki


hung-kuai červený cypřišek


který kmenoví lidé nazývají kisiabaton


na tento vzácný starý strom


jsme se přišli podívat


IX '90, Ali-shan, Tchajwan


Pro Lewa Welcha při sněžení


Sníh v březnu:


Sedím obklopen bílou září a čtu disertaci o tobě. O tvých básních, tvém životě.


Autorem je můj student dokonce mě cituje.


Je to čtyřicet let, co jsme blbli v kuchyni v Portlandu a dvacet, co jsi zmizel.


Všechny ty roky a jednotlivé okamžiky křupavá slanina, práskání dveřmi u aut


Básně smažené v žáru přátelské kritiky


Budou jednou ucelenější jednou kostrbatější


Ale život pokračuje v kuchyni kde se dál smějeme a vaříme a díváme se jak sněží.


III '91, Kitkitdizze


Čeření na hladině


"Čeření na hladině když je pod ní losos - je jiné než když vodu čeří vánek"


Vodotrysk na vlně velryba se dere na vzduch a polyká sledě


- Příroda není kniha, ale představení


vysoká stará kultura


Vždy čerstvé události vyškrábané, vydrhnuté a použité znova a znova spletené šňůrky řek skrytých pod plochami trav -


Nezměrná divočina


dům, sám


Domek v divočině


divočina v domě


Obojí zapomenuto.


Žádná přirozenost


Obojí dohromady, jeden velký prázdný dům.


První sloka je citací ženy z kmene Tlingitů, se kterou byl autor na lodi v Sitka Sound.


"Žádná přirozenost" se vztahuje k citaci Hakuina Zendži v předmluvě: "Přirozené já znamená žádná přirozenost", neboť všechno souvisí se vším a žádná entita tak nemá v tomto smyslu nějaké pevně stanovené nebo stálé "já". Skutečnou přirozeností je "ne-já".


Poslední sloka je parafrází na rinzai-roku:


Krčmář, sám


host, sám


Krčmář a host


spolu


Krčmář a host oba zapomenuti



Moje představa je vytisknout citace, básně a hlavně pasáž o San Franciscu odlišným/menším typem písma. Tím se zkrátí celý text a oddělí se povídání, které se netýká přímo Snydera, i když mnohé osvětluje. toto pak vymazat, prosím!!!!!!


NE HOROLEZCEM, HOROU BUĎ


"Za tisíc let nebudeme bělochy. Za padesát let nebudeme bělochy. Celá naše kultura míří někam dál. Poezie je od toho, aby se chopila těch oblastí vědomí, které patří americkému kontinentu, ne světu bílých..."


Gary Snyder je spolu s Galwayem Kinnellem, Allenem Ginsbergem, Johnem Ashberym, W.S.Merwinem a Adrienne Richovou řazen literární kritikou mezi žijící klasiky americké poezie. Takový výčet nůže být jistě diskutabilní, ale co si počít s takovým tvrzením, jaké ve své studii Velký kruh / Američtí spisovatelé a Orient (Great Circle / American Writers and the Orient) z roku 1983 zastává Beongcheon Yu, totiž, že "z hlavního proudu americké společnosti se vyčleňují tito hrdinové: Salingerův guru-svatý Seymour Glass, Kerouacův dharmový tulák Japhy Ryder a archetypální hobo Chan-šan Garyho Snydera. Tyto postavy na okraji, či přímo outsideři jsou v příkrém rozporu k "organization man", který idolizuje oficiální kultura"?


Uvědomíme-li si, že v tomto výroku je Gary Snyder zmiňován hned dvakrát, je to jistě přinejmenším důvod k zamyšlení. Českému čtenáři se zapsal do povědomí zásluhou Zábranových překladů několika básní v antologii Obeznámeni s nocí a především Kerouacovým románem Dharmoví tuláci jako představitel Beat Generation, případně Sanfranciské renesance.


Vřadit však Garyho Snydera do nějaké škatulky by bylo vůči jeho dílu značně zkreslující a vůči básníkově osobě i jaksi neuctivé. I literární kritik a editor Donald M. Allen ve své dnes již klasické antologii Nová americká poezie (The New American Poetry , 1945-1960) umístil Garyho Snydera raději do skupiny bez "geografického vymezení... mezi básníky, kteří spolupracují s hlavními představiteli ostatních skupin a jsou jimi v některých případech ovlivněni, ale vytvořili si přitom vlastní styl a vyvinuli nové pojetí poezie," do společnosti takových básníků jako byl Philip Whalen, Michael McClure nebo LeRoi Jones.


A pokud jde o skutečné sepětí vlastního života a tvorby, jejich vzájemnou provázanost a splývání v jedno, pak budeme v euroamerické kultuře jen těžko hledat vhodnější příklad.


Gary Sherman Snyder se narodil ve znamení Býka 8. května 1930 v San Franciscu, odkud se otec Harold Alton a matka Lois, rozená Wilkieová, v roce 1932 odstěhovali do lesů severně od Seattlu ve státě Washington, kde měli


"malou mlékárenskou farmu mezi Pugetským zálivem a severním koncem jezera Washington... Bioregionalisté nazývají tuto severozápadní část státu Washington "Ish" podle přípony, která v jazyce Sališů znamená "řeka". Řeky, které se vlévají do Pugetského zálivu se jmenují Snohomish, Skykomish, Samamish, Duwamish, Stillaguamish...


Vzpomínám si, že můj otec dynamitem odstranil pařezy a s rodinou vytahal kořeny. Asi tak hektar vyčistil a oplotil ho pro tři krávy guernseyského plemene. Postavil jednopatrovou stodolu s chlévy a sýpkou pro krávy dole a kurníkem pro slepice nahoře. Otec s matkou vysázeli ovocné stromy, chovali husy a prodávali mléko. Hned za plotem byly lesy: druhotná džungle olší a krušiny smíchaná s původním ostružiním pnoucím se přes pařezy. Některé pařezy byly tři metry vysoké a u země měly dva a půl až tři metry v průměru...


Když jsem byl starší, dělal jsem výpravy na staré hustě porostlé svahy údolí Kaskádovitých a Olympijských hor... a když jsem byl ještě starší, začaly mě přitahovat vysoké hory. Zasněžené vrcholky byly od nás dobře vidět: zvlášť Mt. Baker a Glacier Peak na severu a Mt. Rainier na jihu. Na západě, za Pugetským zálivem, Olympijské hory..."


4 (Starověké pralesy Dálného Západu, Praxe divokého)


Láska k horám ho neopustila, ani když se v roce 1942 celá rodina - i s Garyho sestrou Theou - přestěhovala do Portlandu ve státě Oregon. Pod vlivem Setonových knih prolézal tamější lesy a hned první prázdniny strávil pracovně u Spirit Lake ve Washingtonu, další pak jako poslíček v tiskárně pro rozhlasovou stanici, United Press a časopis Oregonian. Stal se také nejmladším členem významného horolezeckého klubu Mazamas Mountain Climbers:


"První [horou], kterou jsem odzkoušel, byl jeden z těch vzdálených vrcholků. Bylo mi patnáct, když jsem vylezl na horu Svaté Heleny..." a poté i na Mt. Hood, Mt. Baker, Mt. Rainier, Mt. Adams, Mt. Stuart atd. Současně začíná narůstat i jeho zájem o možnosti, jak uchránit přírodu před postupujícím náporem "civilizace". V sedmnácti letech vstoupil "do Wilderness Society, přispíval do časopisu Living Wilderness, a psal dopisy do Kongresu o stavu lesů v Olympijských horách".


Studium antropologie a mytologie na portlandské Reed College V roce 1948 nezačal příliš valně. Než aby vysedával v univerzitních knihovnách, raději si hned první rok odskočil do New Yorku a část roku strávil na moři jako plavčík. Zájem o antropologii a zvláště o etnologii amerických Indiánů však převládl, a tak studia v roce 1951 ukončil dodnes ceněnou bakalářskou prací (připisovanou ovšem jeho školiteli Davidu Fenchovi) Rozměry mýtu (Divension of Myth), v níž se zabývá mýty a pohádkami Indiánů severozápadního pobřeží, jichž za tím účelem sebral a uspořádal úctyhodnou spoustu. Práce se stala základem básnické sbírky Mýty a texty.


Velký dojem na něj a jeho spolužáky a budoucí básníky Lewa Welcha a Philipa Whalena udělala návštěva básníka W. C. Williamse na Reed College v roce 1949. Snyder v té době již píše básně o přírodě, spolužácích, horolezení a publikuje v místních časopisech Janus a Gurgle. V létě 1950 pracuje pro Park Service na archeologickém nalezišti Fort Vancouver. Oženil se také s Alise Glassovou a o dva roky později se s ní rozvedl.


Studia ukončil v létě 1951 jako bakalář svobodných umění v oboru antropologie - literatura a okamžitě odjel pracovat do lesů jako scaled timber (odsekávač větví) do indiánské rezervace ve Warm Springs. Na podzim se zapsal na lingvistiku a primitivní ústní tradice na Indianské univerzitě v Bloomingtonu, ale další léto strávil na Crater Mountain v severních Kaskádovitých horách, kde pracoval pro Forest Service jako strážce lesů před požáry. Jeho deník je směsí básní, pracovních poznámek nebo záznamů rozhovorů se svými kolegy na ostatních vrcholcích:


11. července


čerstvá reb a rbora nasekaná u břehu


potok spěchá dolů


včera v noci jsem chytil pstruha


dneska jsem vylezl na vysoký a holý vrchol


Crater Mountain: nezahlídl jsem ani květinku


jen bělokura s mladými, který předstíral zlomené křídlo.


Baxter: "Chlapi jsou fajn, jednou jsem se zabouch


do holky opravdu hloupě, ale odpálkoval jsem ji. Vrhala


se mi kolem krku - a za čtyři měsíce


si vzala jinýho."


Laň na cestě, vůbec se nebojí.


Podivný chlap šlape na jihu


Kluk z Marblemountu s vyčnívajícím zubem, který se učí na zámečníka."


Z lesů odjel v polovině září do San Francisca. Nebyl to ovšem život ve velkoměstě, který by ho přitahoval:


13. září


Kluci na kolech na asfaltovém hřišti bezcílně jezdí a krouží jako hraví rackové a vlaštovky. Pach právě zaparkovaných aut." (Zemědům)


ale nenapodobitelná společenská a kulturní atmosféra.


(V době po druhé světové válce patřilo San Francisco k jednomu z mála míst v USA, které splňovalo podmínky pro skutečnou Změnu - nejen v literatuře ale i změnu celého životního stylu. Jak píše Kenneth Rexroth ve své knize Americká poezie ve dvacátém století (American Poetry in the Twentieth Century), je San Francisco "kromě New Orleansu... jediným velkým městem v Americe, které není kolonizováno puritánským étosem, rozšířeným jinak po celé zemi. Bylo osídleno kriminálními a anarchistickými živly, které sem přilákaly všechny zlaté horečky, vystěhovalci ze severní Itálie, kteří se stali jednou z nejvyšších vrstev ve městě, a několika židovskými rodinami, většinou ze severního Bavorska, před jejich odchodem do Ameriky dobře zavedených a vysoce kultivovaných. Než město postihla populační exploze, rasové konflikty a podvodná politika 60. let, bylo... určitě středozemnějším městem než poválečná Barcelona, Marseilles nebo Janov."


Ve vzácné symbióze tu vedle sebe žili wobblies - odboráři z poloanarchistické IWW (Industrial Workers of the World, Průmysloví dělníci světa), členové různých frakcí komunistické strany, anarchisté, radikálové, pacifisté a volnomyšlenkářští bohémové. Kromě zmíněných kulturních vlivů evropských tu existovalo povědomí o kultuře původních obyvatel, ale velký vliv tu měla i východní náboženství, především buddhismus, který na západní pobřeží Spojených států přinášeli od poloviny 19. století čínští přistěhovalci (první čínský chrám byl v San Francisku postaven v roce 1853), a zen, který sem přinesli na přelomu století japonští imigranti (kteří se ovšem za 2. světové války nevyhnuli internaci do koncentračních táborů). Velkou měrou se o zpřístupnění buddhistické filozofie západnímu chápání přičinili na začátku 20. století japonští imigranti Nyogen Senzaki a D.T. Suzuki. Buddhismus se ovšem nešířil pouze prostřednictvím přistěhovalců z východní Asie, své příznivce měl již v minulém století v mnoha amerických intelektuálech z východního pobřeží, kteří se za jeho studiem vydali přímo do Číny a do Japonska: Ernest Fenollosa, z jehož překladů a studií čínské poezie čerpal Ezra Pound, anebo Lafcadio Hearn, jehož eseje o buddhismu, evoluci a japonském způsobu života se nepřímo staly odrazovým můstkem jak pro Eugena O'Neilla, tak pro Thomase S. Eliota, Ezru Pounda nebo Kennetha Rexrothe. Konečně vliv východní filozofie je zřejmý i v díle Ralpha W. Emerson, Henry D. Thoreaua a Walta Whitmana.


Masový nárust zájmu o východní filosofie ovšem začal až koncem 2. světové války, kdy se domů vraceli příslušníci okupačních armád z Japonska.


"Koneckonců Tichý oceán je jenom voda a Čína a Japonsko jsou vlastně sousedi. Hustě obydlená země bývá v takovém případě překážkou. Oceán, stejně jako pouště a stepi v nitru Asie, tvoří dlouhý most."


(Rexroth)


Svou neagresivitou se východní náboženství a filosofie stala pro mnohé válečné veterány, ale hlavně mladou generaci, dospívající za války, způsobem jak uniknout další, tentokrát studené válce, pozitivní alternativou k hrozbě atomové bomby, a pro některé cestou k sobě samému.


A protože jedině San Francisco si uchovalo nezávislost na komerčním trhu, stalo se zaslíbeným městem pro všechny outsidery poválečné Ameriky a útočištěm umělců, hudebníků a spisovatelů.


I v tomto případě má oblast San Francisca dlohodobou tradici. Žili tu Mark Twain, Bret Hart, Frank Norris, ve 40. letech tu pobývali Aldous Huxley, Christopher Isherwood i Heinrich Mann anebo malíř Clifford Still. Z hudební scény pak připomeňme skladatele Arnolda Schönberga, Igora Stravinského a Daria Milhauda, jehož přednášky na Mills College navštěvovali jazzmani Dave Brubeck nebo Pete Rugolo. V Big Sur žil Henry Miller a v Carmelu ve své kamenné věži Robinson Jeffers. A ač fyzicky nepřítomni, velké popularity tu požívali surrealisté André Breton, Max Ernst a Marcel Duchamp.


San Francisco tak mělo všechny předpoklady stát se hlavní baštou vzpoury proti establishmentu. Není náhodou, že nejúčinějším výrazem vzpoury se ukázala být právě poezie, neboť ta jediná byla (a dodnes je) schopna na patřičné umělecké úrovni reagovat na nejaktuálnější témata doby.


V oblasti Zátoky se šířila prostřednictvím letáků, pamfletů a nesčetných časopisů. Z těch nejvlivnějších to byl The Ark vydávaný Sanfranciským anarchistickým kroužkem, Circle vydávaný v Berkeley Georgem Leitem a City Lights, který vydával Pete Martin, syn známého anarchisty Carla Trescy, zavražděného v předvečer 2. světové války v New Yorku. Poslední časopis i s knihkupectvím koupil Lawrence Ferlinghetti (1919), který se v San Franciscu usadil v roce 1948. Velký význam měla také nezávislá rozhlasová stanice KPFA, kterou založil básník Luis Hill a na níž uváděli své pořady Robert Duncan (1919), Kenneth Patchen (1911-1972) a Kenneth Rexroth (1905-1982).


Nejrozšířenějším a zároveň nejoblíbenějším způsobem šíření poezie byla však veřejná čtení, která dále rozvíjela tradici započatou Waltem Whitmanem a na počátku 20. století rozvinutou Vachelem Lindsayem a Carlem Sandburgem. Byl to Kenneth Rexroth, zakladatel San Francisco Poetry Center, Robert Duncan, Kenneth Patchen a Lawrence Ferlinghetti, kteří recitaci obohatili o doprovod jazzové kapely a zpočátku nepříliš povedené experimenty dotáhli až k takřka dokonalé formě - jazzové poezii. A byl to Rexroth, který na domácích seminářích soustředil skupinu mladých básníků, později označovaných souborným názvem Sanfranciská renesance. Patřili do ní Philip Lamantia, který spolu s Henri Fordem a Parkerem Tylerem vydával surralistický časopis V iew, Lew Welch, Jack Spicer, Michael McClure, Lenore Kandelová, Ron Loewinsohn, David Meltzer, Philip Whalen, ale o něco později i Allen Ginsberg, který se stal onou roznětkou uprostřed třaskavé atmosféry. A pochopitelně zde nesměl chybět ani Gary Snyder.)


Léto ve třiapadesátém strávil jako hlídač před požáry na hoře Sourdough, kde pracoval na Mýtech a textech, četl Blakea a Thoreaua , maloval formou sumi. Když měl však následující rok v úmyslu poznat nové hory v oblasti Mt. Rainier, přišlo na místní úřady z Washingtonu, D.C. udání, které Snydera letního zaměstnání zbavilo:


"Byla to McCarthyho doba a Úřad našel v Portlandu mnoho posluchačů. Mnoho z mých známých bylo jmenováno v televizi. To byl konec mojí kariéry sezónního státního lesního zaměstnance..."


(Starodávné lesy Dálného západu, Praxe divokého ).


A tak šel pracovat, stejně jako v jednapadesátém, k Warm Springs Lumber Company do indiánské rezervace ve Warm Springs, ovšem ne již jako odsekávač větví, ale jako navazovač klád za traktor.


To už ale rok studoval na Kalifornské univerzitě v Berkeley japonštinu a čínštinu, bydlel s Philipem Whalenem, navštěvoval literární dýchánky u Kennetha Rexrothe, stejně jako Alan Watts, Whalen a Will Petersen (později dočasný vydavatel významného budhistického časopisu Berkeley Bussei), stal se členem Jodo Spinshu Berkeley Buddhist Church, kterou vede reverend Kanmo Imamura, a začínal uvažovat o cestě do Japonska.


V dubnu 1955 se mu do ruky dostal časopis New World Writing No. 7, který otiskl povídku Jazz of The Beat Generation, pod níž byl podepsán jakýsi Jean-Louis. Článek nebyl nic jiného než úryvek z knihy On the Road Jacka Kerouaca. To bylo první Snyderovo seznámení s avantgardní skupinou z východního pobřeží.


A když se na podzim vrátil ze svého letního zaměstnání cestáře na horním toku Piutského potoka v Yosemitském národním parku na školu, zjistil, že kulturní napětí v San Franciscu je už neudržitelné. On sám pracoval na překladech poezie čínského mnicha Chan-šana, které jsou dodnes vysoce ceněny odbornou kritikou a na Mýtech a textech,


"jejichž rytmus je založen na prožití dlouhých dnů v tichu hlídkových srubů, prací pro Warm Springs Lumber Co.... a na písních a tancích indiánských kmenů, se kterými jsem se setkal. Titul vychází z výborných Shapirových, Boasových a Swantonových sbírek, které uspořádali z indiánských pohádek na počátku tohoto století, a také znamená dva zdroje lidských znalostí - symboly a smyslové vnímání. Pokusil jsem se svůj život tuláka a lesního dělníka, otázky historie &amp; filosofie, které se mi honily hlavou, a odštěpky kořenů náboženství spojit pomocí meditace, peyotlu a "vnitřních zuřivých rituálů" v jeden celek..."


(Nová americká poezie)


Vyvrcholením celkově plodné literární atmosféry pak bylo veřejné čtení poezie v Six Gallery 13. října 1955. Takhle situaci hodnotí Allen Ginsberg:


"Čtení v Galerii Šest proběhlo krátce potom, co se malíř Wally Hedrick zeptal Rexrothe, jestli nezná nějaké básníky, kteří by recitovali. Rexroth požádal McClura, aby to zorganizoval, ale McClure nevěděl jak anebo neměl čas. A tak Rexroth požádal mě, takže jsem se setkal s McClurem, a pak mi Rexroth doporučil, abych navštívil dalšího básníka, který bydlel v Berkeley, což byl Gary Snyder. Přišel jsem k němu a okamžitě jsme se názorově shodli, mluvili jsme o W. C. Williamsovi, protože já měl tenkrát rozepsanou sbírku Prázdné zrcadlo a on začínal psát Mýty a texty nebo Slavnost borůvek nebo něco takového. Snyder mi řekl o svém příteli Philipu Whalenovi, který měl do města přijet druhý den. Já jsem mu pověděl o svém příteli Jacku Kerouacovi, který byl taky ve městě, a tak jsme se během tří nebo čtyř dní všichni setkali... A pak byl ve městě Philip Lamantia, kterého jsem znal od osmačtyřicátého z New Yorku, a taky McClure. To už byla celá skupina básníků. Nakonec jsme se Gary a já rozhodli, že bychom měli pozvat Rexrothe, aby byl šestý - šestý básník - na představení v Galerii Šest, i když byl starší, přesto patřil k nám."


(B. Gifford, L. Lee - Jack's Book , 1978)


Popis večera, kde Ginsberg poprvé přečetl Kvílení a Snyder Slavnost borůvek zvěčnil Jack Kerouac ve svých Dharmových tulácích.


Pár dní po čtení se Snyder vypravil s Kerouacem a pamfletářem a berkeleyským knihovníkem Johnem Montgomerym na Matternhorn a pak se začal připravovat na cestu do Japonska. Usadil se s Kerouacem ve srubu svého přítele, tesaře a buddhisty, Locka McCorkla v Mill Valey, který se až do dubna následujícího roku stal místem srazů nové skupiny básníků. Snyder zde dokončuje překlad dvaceti čtyř Chan-šanových básní, které pod názvem Cold Mountain Poems (Básně z Ledové hory) vydává v časopise Berkeley Bussei.


V květnu 1956 odplouvá do Japonska vyslán tam organizací s příznačným názvem First Zen Institute of America a až do srpna následujícícho roku studuje japonštinu a zen v chrámu Šokoko v Kjótu u Mistra Oda Sešo Rošiho (1901-66) - žáka Zuigan Goty, který byl žákem Sokatsu Shakua, který byl žákem známého opata Soyen Shakua, autora "Kázání buddhistického opata" (1906), jež se stalo základním buddhistickým dílem v Americe - a cestuje po Japonsku. Odu Sešo Rošimu Snyder věnoval knihu deníkových poznámek, esejí, anglických překladů kóanů Zemědům (Earth House Hold) jako "mysterióznímu a daleko nejvyššímu vrcholu".


Po návratu do SF se příliš nezdržel a už koncem srpna se nechal najmout na stařičký tanker Sappa Creek jako topič a pucflek a osm měsíců se na něm plaví do Singapuru, Bengálského zálivu, na Cejlon, Midway, Arabským mořem, Suezským průplavem do Turecka a přes Perský záliv a Samou zpátky do San Pedra v Kalifornii. V lednu 1959 vychází Gary Snyderovi první sbírka Štětování (Riprap) a on odjíždí opět do Japonska a pět let se v Americe neukáže. Dobu zasvětil studiu zenu v kjótském kláštěře Daitoku-ji. V roce 1960 za ním přicestovala básnířka Joanne Kygerová (1934), stala se Snyderovou manželkou a strávila tam čtyři roky psaním poezie, studiem zenu a aranžování květin v Datoku-ji. Své dojmy shrnula v knize Japan and Indian Journals 1960-1964. Zajímavý je její popis cesty do Indie začátkem roku 1962, kam se společně vydali za studiem buddhistických chrámů. V Indii se v březnu setkali s Allenem Ginsbergem a Peterem Orlovskym, s nimiž uskutečnili cestu do Rišikeše, aby navštívili dalajlámu Dudjoma Rinpocheho:


28.března - 1. dubna


Návštěva dalajlámy. Allen se ho ptá, jestli si nechce vzít LSD. Vyšplhali jsme na horu a strávili na ní noc. Kouřili opium. Vydali se na trh v horách. Všichni zvraceli opium kromě mě a měli otravu kysličníkem uhelnatým.


...


11. dubna 1962


... Minulý týden jsme se setkali s dalajlámou, právě poté, co hovořil s králem Sikkimu, jedním z těch, kteří se chystají oženit s americkou vysokoškolačkou. Dalajlámovi je sedmadvacet a ležel v červeném rouchu na sametovém gauči jako přihlouplý puberťák. Jen těžko se mi dařilo říct přes tlumočníka něco chytrého, ale Allen Ginsberg nemluvil o ničem jiném, než o svých experimentech s drogami a ptal se dalajlámy, jestli by rád zkusil nějaké pilulky magické houby a jestli byly jeho drogové zkušenosti náboženské povahy, dokud Gary neřekl, fakt Allene ve svý podstatě jsi stejně tak nudnej a úplně stejnej jako všichni ostatní, ale teď musíme pokračovat; a zažehnal tak tohle malé trauma a mluvil s dalajlámou jako guru ke guruovi, jako třeba o tom, kterou pozici zaujmout pro meditaci a jak dýchat a co dělat s rukama, ano, ano to správně, říká dalajláma. A pak mu Allen Ginsberg říká, kolik hodin denně meditujete a on říká, já? Proč, já nikdy nemedituji, já nemusím. To Ginsberga hodně potěší, protože on chce dosáhnout instantního osvícení a nesedávat a nepodrobovat tělo disciplině. Své jídlo vždycky zhltne dřív než ostatní vůbec začnou. Do Indie se vypravil, aby nalezl duchovního učitele. A já si myslím, že skutečně věří tomu, že tohle všechno ví, ale touží to všechno mnohem líp prozkoumat."


Není bez zajímavosti uvést, jak viděl Garyho Snydera v té době Alan Watts, skutečně nejvlivnější poválečný propagátor zenu v Americe. Poprvé se spolu setkali kolem roku 1953, kdy Snyder občas navštěvoval jeho přednášky na Americké akademii asijských studií, kterou Watts vedl v letech 1952 až 1956, než ji byl nucen pro nedostatek finančních prostředků zavřít. Watts ve své knize Svou vlastní cestou (In My Own Way, 1972), píše:


"Mezi naše studenty patřili tou dobou Michael Murphy a Richard Price, kteří spolu založili Esalem Institute v Big Sur, Richard Hittleman, který později vedl televizní kurzy jógy, a příležitostně i básník Gary Snyder, který se poprvé objevil nevysvětlitelně a překvapivě oblečen v klasickém černém obleku britského střihu s elegantně složeným deštníkem...


Nejsem Garyho učitel..., ale rád bych řekl, že on je nositelem všeho, čeho si hluboce vážím, ač rozdílným způsobem... lituji jenom toho, že čistě formálně po něm nemohu chtít, aby se stal mým duchovním stoupencem. Všechno dělal po svém, ale on je nicméně právě příkladem toho, co jsem se pokoušel sdělit . Gary je houževnatější, disciplinovanější a fyzicky způsobilejší než já, přičemž tyto přednosti nedává nijak najevo..."


Když se se Snyderem potkal v roce 1964 v kláštěře Daitoku-ji, popisuje ho takto:


"Vypadá jako šlachovitý čínský mudrc (sage) s vystouplými lícními kostmi, zářivýma očima a řídkým vousem a pokud jde o jeho charakter, pak je to směs oregonského dřevaře, námořníka, indiánského šamana, orientálního učence, sanfranciského hippieho a mnicha s houpavou chůzí, který tuhou disciplinu přijímá s lehkým srdcem..."


Z uvedených citací jednoznačně vyplývá, že pokud mělo řazení Garyho Snydera k Sanfranciské renesanci či k Beat Generation do května 1956 celkem logické opodstatnění, po tomto datu se pak jakákoliv snaha zařadit Snydera s jeho poezií i jeho životní filosofií, musí nutně minout účinkem. D.D. Stauffer ve své knize Krátká historie americké poezie (A Short History of American Poetry, 1974) podává definici stavu beat "jako kombinaci drogou či jazzem přivozenou halucinaci, infantilního údivu nad obyčejným, uctívání sexu a orgasmu, vyznávání zenbuddhismu, hinduismu a ostatních východních náboženství a snahy oprostit se od všech druhů tyranie."


Otázkou ovšem je, do jaké míry se u beatniků jedná o skutečný, vnitřní pocit či víru a kdy se jedná o obyčejnou pózu, a stejně tak, do jaké míry jsou beatnici schopni a ochotni odmítnout tyranii civilizovaného světa i s jeho pohodlím, které takový svět nabízí, a stát se na něm nezávislými.


Jack Kerouac se svým životem i dílem ocital stále více ve stavu beat down, "zbitosti", "bytí na dně" a dospěl až k občanské a umělecké rezignaci a apatii. Budeme-li jej tedy soudit podle výroku Johna Clellona Holmese, autora prvního románu o Beat Generation Jdi (Go) z roku 1952: "Být zbitý, to znamená být na dně své osobnosti a hledět vzhůru," pak Kerouac splňuje pouze první polovinu citátu.


Snyder oproti tomu beat chápe ve smyslu "bití", ovšem bití holí zenového mistra při klimbání u meditace či jako odpověď na otázky jeho žáka. Snyder nikdy "zbitý" nebyl a ve s m yslu Holmesova výroku vždy hleděl vzhůru. Snyder sám se označoval za buddhistu mahájána-vadžrajánového směru. Ve své Poznámce k náboženským tendencím uveřejněné v časopise Liberation v roce 1959 vyjmenovává tři aspekty náboženského přesvědčení beat generation:


- kontemplaci (pomocí drog i bez nich)


- morálku (láska a úcta k životu, které vycházejí z tak rozdílných zdrojů jako je kvakerismus, Walt Whitman, spinšu buddhismus a súfismus)


- a moudrost (vycházející z discipliny, estetiky a tradice toho kterého náboženství).


Praktickým vyústěním se však pro Snydera stává těžká fyzická práce střídaná duchovním vytržením, které na rozdíl od beatniků nehledá v dosažení blaženosti "na cestě", ale spíše v hledání Místa, kde by mohl být TADY.


Snyder i Ginsberg hledali - a našli - své duchovní učitele (Snyder Oda Sešo Rošiho a Ginsberg v roce 1971 Chogyama Trungpu Rinpocheho), ale už Watts si všiml, že


"Allen je rabínský sádhu , který se může v případě potřeby změnit ve vychytralého a tvrdohlavého právníka a jedině tato kombinace nebojácné svatosti, horoucího soucitu a jasného intelektu ho před lety zachránila před vězením i před kulkou."


Rozdíl v jejich přístupu k meditaci a buddhismu vůbec, alespoň v tomto období, spočívá v tomto základním protikladu: Allen Ginsberg se snaží všechno (universum, svět se všemi jeho průvodními jevy) intelektuálně pochopit (zhruba řečeno, meditace je pro něj jen další formou rozumového zkoumání) a vstřebat, pojmout do sebe s úmyslem rozšířit své Já tak, aby dosáhlo vesmírných rozměrů. Snyder se naproti tomu snaží své Já, své ego ve světě "rozpustit", nechat ho ve světě rozplynout a dosáhnout tak buddhovské přirozenosti. Přitom se neomezuje pouze na buddhistický scénář takových kroků:


"O buddhismus jsem se začal zajímat na konci své studijní kariéry... následovat Dharmu se pro mne stalo mnohem zajímavější. Bylo to potom, co jsem začal číst Suzukiho. Ale téměř současně jsem měl i svou první zkušenost s peyotlem, to bylo s Indiány. A tak se má duchovní kariéra ocitla napůl v říši peyotu a šamanismu, kontaktů s Indiány, dlouhých vlasů a korálků a napůl jsem se zabral do studia sanskrtu a čínštiny a tradiční orientální filozofie."


(Don Aelred Graham - Conversations: Christian and Buddhist, 1968)


Rozdíl je zřejmý i z jejich poezie - Ginsbergův rozmáchlý, whitmanovský verš, do něhož se básník pokouší vstřebat vše, co jej obklopuje (zaznamenat všechno) a Snyderova střídmá, mnohdy takřka asketická volba slova, směřující ovšem přímo k podstatě. Byl to Snyder, který stál v pozadí Kerouacova okouzlení buddhismem a který Ginsberga uvedl do asijské mystiky a vzbudil jeho zájem o filozofii přírodních národů vůbec, nehledě na to, že oběma byl průvodcem v horách a lesích amerického Západu. Kerouac a Ginsberg ho zase ovlivnili v literárním stylu:


"Hodně si cením toho, co [Kerouac] říká o spontánní próze, ačkoliv jsem prózu nikdy nepsal. Myslím, že mě to hodně ovlivnilo při psaní deníku, který si vedu. Něco z něj je obsaženo v knize Zemědům . Myslím, že Jackovi hodně vděčím za svůj prozaický styl. Můj smysl pro poetiku Jack zcela určitě ovlivnil."


(B. Gifford, L. Lee - Jack's Book , 1978)


Snyder se do Ameriky vrací v roce 1964 a začíná učit v Berkeley na Kalifornské univerzitě angličtinu, v červenci 1965 se tam účastní konference o poezii, s Philipem Whalenem uspořádá několik televizních přednášek pro Národní vzdělávací program a v září uskuteční s Allenem Ginsbergem a přítelkyní Justine výstup na Glacier Peak, z něhož jsou dokola vidět pouze hory (Justine se zeptala: Myslíš, že to všechno má senátora?") a v říjnu odjede do Japonska, tentokrát vybaven na roční studijní pobyt Bollingenovou dotací. Ještě předtím se však rozvede s Joanne Kygerovou, se kterou jsou již rok odloučeni.


Když se v roce 1966 vrátí do Ameriky, má za sebou už sedm básnických sbírek a cenu za poezii od American Council of Arts and Science a dotaci od National Academy of Arts and Letters a podniká přednáškové turné po univerzitách.


Je jen logické, že pro hippies se vedle Allena Ginsberga, Michaela McClurea, Timothy Learyho či Alana Wattse stal jedním z guruů i Gary Snyder. Ačkoliv se účastnil nejrůznějších protestních akcí, nikdy nevěřil, že by se svět dal změnit najednou. Byl si až příliš dobře vědom, že změna musí nastat uvnitř jedince. K této pomalé a namáhavé cestě může poskytnout pouze své knihy, jakou cestu si člověk zvolí, závisí na něm samotném:


"Jsou dvě cesty přístupu k ostatním a ke společnosti. První je říkat společnosti, co je podle vás špatné a co dobré, a druhá je uskutečnit to, co si myslíte, že je dobré; obě dvě cesty jsou formou pomoci."


Na "Shromáždění kmenů" v lednu 1967 na lidském be-in v San Francisku, považovaném za oficiální zrod hnutí hippies, Snyder pochopitelně nechyběl. V kmenech a klanech viděl jednu z možností, jak navázat na archaické tradice "primitivních" (především indiánských) národů, které jsou podle něj ideálním modelem soužití většího počtu lidí:


"Velké staré domy jsou pronajmuty skupinou společně a obsazeny páry i jedinci (nebo libovolnými kombinacemi) a jejich dětmi. V některých případech, zvláště v rock-and-rollovém byznysu a u skupin pořádajících světelná představení, mají všichni společně stejné tvůrčí zaměstnání. Dokonce mohou vytvořit legální korporaci. Někteří se živí na venkově jako farmáři, někteří jsou podnikatelé a truhláři v malých pobřežních městech. Jedna dívka může zůstat doma a hlídat děti, zatímco ostatní se věnují své práci. Všichni vaří a jedí společně a mohou být vegetariány na neloupané rýži. V domě by nemělo být příliš alkoholu ani tabáku, ale určitě tam bude schovaná marihuana a možná trochu LSD. Pokud spolu bude skupina po určitou dobu, měla by si dát nějaké běžné, magické a přirozené jméno. Tyto domácnosti jsou také ve městech i na venkově centry pro samotáře a rangers, shromaždišti pro malé roztroušené skupinky hippie rodin a útočišti pro hledající adolescenty z okolí. Náčelníci klanů se občas sejdou, aby si pohovořili o velkých událostech - policejním či šerifovském obtěžování, flámech, protivietnamských akcích, tancích a shromážděních.


Tohle všechno je známá věc. Počet opravdových členů kmene není tak vysoký, ale je tu obrovská populace kryptočlenů, kteří se pohybují po neobjevených cestách života a korálky a čelenky na sebe berou jen při zvláštních příležitostech. Někteří jsou v akademiích, jiní v soudních či psychiatrických profesích - to jsou ovšem velmi užiteční přátelé..."


(Cesta dál než do Indie, Zemědům)


Takový způsob života není podle Snydera nic nového, podobné snahy nachází ve všech civilizacích, v Číně například v taoistické revoltě Žlutých turbanů, zen buddhismu, v islámu v súfismu, v Indii zase ve všech proudech vedoucích k tantrismu, na Západě pak u nejrůznějších druhů herezí, gnosticismem počínaje a lidovým čarodějnictvím konče.


Aby takto propagovaný "nový životní styl" ověřil v praxi odjíždí na sopečný ostrůvek Suwa-no-se u pobřeží Kjúšú, kde jeho přítel, tulák a básník, Nanao Sakaki založil s několika svými přáteli z Tokia, se kterými již nějakou dobu žil na farmě v prefektuře Nagano, Banyan ašram. Denním zaměstnáním zde bylo plení bambusových kořínků, aby tak získali prostor pro nová políčka batátů (sladkých brambor), sbírání otopu - borového klestí, suchého bambusu nebo naplaveného dříví -, a vaření. Jídelníček sestával z hnědé rýže a misové polévky s brambory a batáty a občas s melouny a místními banány. Další zaměstnáním byla stavba obytných domů a rybolov.


Pobyt na ostrově byl pro Snydera významný i z jiného hlediska. 6. srpna 1967 byl oddán na okraji aktivního vulkánu s Masou Ueharou:


"Stáli jsme na okraji kráteru, foukali do lastury a odříkávali mantru; nabízeli šóčú bohům vulkánu, oceánu a nebes; pak jsme si s Masou vyměnili tradiční tři loky. Pon a Nanao řekl pár slov; pak promluvila Masa a já; recitovali jsme společně Čtyři přísahy a zakončili obřad trojím zatroubením na lasturu."


(Ostrov Suwa-no-se a Banyan ašram, Zemědům)


Narození syna Kaye v roce 1968 se pro Snydera stává velkým životním i tvůrčím předělem. Tématem mnoha básní se stává rodina, která v sobě zahrnuje všechna dosavadní témata - ekologii, lásku k bližnímu, ke Světu, vnitřní smír. Z hlediska jeho buddhistického vývoje se ocitá na nové úrovni a je nucen řešit nové kóany:


Jaká byla tvoje původní tvář?


Kai


znovu narozený


do chroptění tlačící Matky


křiku a temně rudé masky


(Kai, dnes)


V prosinci 1968 se Snyderovi definitivně vracejí do USA, nastěhují se do malého bytu na Pine Street v San Francisku, kde se jim v roce 1969 narodí druhý syn Gen. Snyder navštěvuje přednášky Suzuki Rošiho (spolu s Philipem Whalenem a Dianou di Prima) v Zenovém centru, ale život ve městě ho však brzy znechutí, a tak si v roce 1971 postaví v Sierrách dům, který podle místní rostliny pojmenuje Kitkitdizze:


"Je to pár akrů divočiny, které jsem koupil i se srubem. Ale chci, abychom tam odešli, protože jedině tak se můžeme zbavit všech závislostí. Je to pro mě důležité. Myslím, že to přinese více uvědomění, více vědomí."


To je začátek nové Snyderovy životní etapy - více se obeznamuje s historií a současnou situací Indiánů a začíná hledat kořeny, místo k životu, zakoušet žití v místě. Přednáší na univeritě, píše poezii a eseje, věnuje se ekologickým aktivitám a snaží se zkombinovat technologie 19. a 21. století. Dále cestuje, pořádá přednášky, čtení a spolupracuje s nejrůznějšími alternativními komunitami, které se v praxi pokoušejí sladit ekologické a duchovní uvědomění s životní praxí, jako napříkald s komunitou Lindisfarne, která funguje na ostrově Long Island od roku 1973.


V roce 1972 se účastnil konference Spojených národů o Lidském prostředí ve Stockholmu, kam je spolu s McClurem vybrán vydavatelem Celosvětového katalogu Portola Institute. Uvede na něm svou báseň Matka Země. Ve stejný rok vydává další části Hor a řek bez konce. V létě odjíždí na Hokkaido, aby tam jako zástupce organizace Friends of Earth studoval divočinu. Za stejným účelem se tam vypravuje i v roce 1976 a píše delší verzi knihy o tamější divočině. Pracuje na dalších částech Hor a řek, chystá překlady buddhistických spisů, snaží se o vytvoření společnosti západních buddhistů, stává se mluvčím aktivit za zachování divočiny. Jeho dosud největším oceněním je Pulitzerova cena, která mu byla v roce 1975 udělena za sbírku Želví ostrov, jíž se prodalo na sto tisíc výtisků, jeho poslední kniha Žádná přirozenost byla v roce 1992 nominována na National Book Award.


V poezii Garyho Snydera je sice možné nalézt značné množství odkazů, citací, parafrází, narážek i podtextů, nicméně jen těžko bychom ji mohli obvinit z plagiátorství. Snyderova poezie se totiž svými kořeny, tradičními a filozofickými východisky, nijak netají. Její kouzlo spočívá právě v onom "přetavování" již známého, zažitého či tradičního do nové, svébytné formy, v níž se všechno mění, v myšlenkách


stejně jako věci


(Štětování).


Pouhé "řemeslo", byť umělecké, by však bylo nedostačují, kdyby v básních nebyl znatelný punc osobní zkušenosti, vnitřního prožitku, radost z objevování nových možností, dotyk Můzy, která však autora nepolíbila u psacího stolu v tichu univerzitní studovny, ale venku, v divočině, při práci v lesích, na cestě, nikoliv jenom té kerouacovské, ale na cestě, kam nedoléhá hluk automobilů ani výkřiky rozjuchaných společníků, na cestě, která se pomalu vytrácí, až mizí úplně:


Vyber si kudy


("Cesta není cesta").


Podle studie Gary Snyder (1976) Boba Steudinga tkví Snyderova poezie svými kořeny v hraničářské zkušenosti 19. století, u Jeda Smithe či Jimiho Bridge a dále pak u takových autorů jako je Mark Twain, John Muir nebo Jack London a ještě dále pak u přírodních romantiků a transcendentalistů jako R. W. Emerson. Odtud pak je již jen malý krok k Waltu Whitmanovi a Henry Davidu Thoreauovi.


K výčtu autorů, jejichž vliv je na utváření Snyderovy poezie nezpochybnitelný a v mnoha ohledech rozhodující, uveďme Williama B. Yeatse, T.S.Eliota, Robinsona Jefferse, W.C.Williamse ("ne ideje, ale činy"), Kennetha Rexrothe a Ezru Pounda.


Poslední dva jmenovaní se Snyderovi stali učitely v přesnosti a přímočarosti vyjádření, při hledání spřízněností a spojitostí jednotlivých kultur (Rexroth i Pound jsou autory mnoha překladů staré čínské a japonské poezie), stejně jako mu byli vzorem pro životní styl na ostří nože (ačkoliv v tomto směru byl Snyder odkojen poloanarchistickým "vzdorem" Průmyslových dělníků světa.


Poundův vliv Steuding dokládá Snyderovou básní Štětování, Rexrothův zase básní V tom čtrnáctým roce... Není bez zajímavosti porovnat Snyderovu báseň s Rexrothovými Starými špatnými časy:


V létě devatenáct set osmnáct


jsem četl Sinclairova Jatka


a Wellsů v Úžasný průzkum.


Na podzim zemřel otec, a teta


mě vzala k sobě do Chicaga.


Tam jsem hned sedl na tramvaj


a jel se podívat k jatkám.


V zimním odpoledni, smrdutém


a skřípavém, jsem chodil


ohavným sněhem a zchátralými


ulicemi a nesměle se díval


do tváře lidem, kteří byli


ve dne doma. Vyžilé, vyčerpané


tváře s vyprahlými


a vybrakovanými mozky...


...


Do ulic krvácel kyselý


zápach tisíce večeří,


pražených brambor a praženého zelí...


...


(překlad Antonín Přidal)


Snyder používá Rexrothův hovorový styl s úmyslem podat stejnými prostředky zcela opačnou životní zkušenost. Protikladnost ztvárněných témat: město x venkov, promarněné životy x radost ze života, nemilosrdné zabíjení zvířat x sběr lesních plodů tu nabývá na zvláštní naléhavosti. Ale ani Snyder se neubrání povzdechu


Víš, Kitsap County vykáceli


před koncem století - to bylo nejjednodušší


hned u vody, panenskej les.


Jak jsme se již zmínili výše, Snyder do sebe vstřebával nejrůznější vlivy najednou, takřka chaoticky, ačkoliv jeho básně rozhodně chaotické nejsou.


Základním příkladem Snyderova přístupu k tradičním tématům může být hned první báseň našeho výboru Na vyhlídce na Sourdoughské hoře v půli srpna. Svým stručným, avšak přesným popisem nijak nezastírá vliv čínské poezie, v tomto případě poezie básníka a malíře z období dynastie Tchang, Wang Weje:


Pobývám v horách


Osamělý zavírám proutěná vrátka


V nekonečné modři před mýma očima klesá sluneční svit


Hnízda jeřábů v sosnách jsou všude kam pohlédneš


Z lidí mne málokdy přijde kdo k proutěným vrátkům navštívit


Na mladých bambusech pel je doposud svěží


Rudé lotosy svlékají již starý šat


U brodu začínají blikat ohníčky lamp


Z trhání vodních ořechů se vracejí odevšad


(překlad Marta Ryšavá)


To, co od sebe tyto dvě tématicky spřízněné básně odlišuje, je jejich vyznění, nálada, která se nás po jejich přečtení zmocní. Snyderova báseň totiž v sobě nemá ani stopu po nostalgii nebo pocitu smutku či osamění. Pro Snydera je odchod do samoty tím, co svědčí o vnitřním rozhodnutí s vědomím všech okolností, které s takovým odchodem souvisejí. Na rozdíl od Wang Weje v nás Snyderova báseň nezanechává smutek, ale radost z nabyté volnosti, dosažené svobody a svým vyzněním odkazuje k poezii básníka z Ledové hory, Chan-Šana:


Výš, výš než všechny vrcholky


nad které hledím - široširá dálka.


Sedím tu sám, zapomněl na mne svět


v chladném prameni vidím měsíc se


odrážet.


Ten v prameni však není měsíc


měsíc pluje po černém nebi sám.


Zpívám tuto píseň pro vás


ostatně v ní není žádný čchan.


(překlad Alena Bláhová a Olga Lomová)


Čchan, neboli zen, se do Snyderovy poezie dostává velmi brzy, jak o tom ostatně svědčí ukázka z deníku:


31.července 1952


Dnes ráno:


tvář na vodě v kbelíku


utopená myš.


(Zemědům)


Je ovšem lhostejno, zda zaznamenaný prožitek samoty a odloučení, s nímž souvisí i odhodlání vzít svůj osud do vlastních rukou i "snaha" o dosažení "vyššího vědomí (uvědomění, vědění)" vychází z hraničářské či zenové disciplině ("plout jako mraky a téct jako voda") nebo studia japonských haiku (autoritou se v tomto oboru stal především Bašó), důležité je, že básně drží pohromadě, mají v sobě pečeť autorovy zkušenosti a že jim čtenář může skutečně věřit.


Od haiku, zenu a umění "primitivních", přírodních národů, Indiánů především, i s jejich vztahem k přírodním drogám, mýtům a pohádkám, je již jenom kousek k ekologickému pohledu na svět - k vnitřnímu přesvědčení, že všechny životní formy jsou spolu provázány, vnitřně spojeny a závislé jedna na druhé ("Tvou prdel sní někdo jiný.") a dohromady tvořící "síť života". Odtud vyvěrá Snyderovo gesto vyzývající k ochraně divočiny a divokého v Sútře Medvěda Strážce či v radikální eseji Čtyři změny:


"Špiníme svůj vzduch a vodu a žijeme ve hluku a špíně, které by žádné jiné "zvíře" nesneslo, a zároveň nám politikové a reklama říkají, že jsme se nikdy neměli tak dobře. Závislost moderních vlád na podobných nepravdách vede k hanebnému "znečisťování mysli": televize, rozhlas, film a valná část školské výchovy."


(Překlad Jiří Wein)


Úspěšným pokusem "přetavit" všechny literární i neliterární vlivy se stala sbírka Mýty a texty, k jejichž možnostem překladu do jiného jazyka dnes autor podotýká:


je to obtížná sbírka básní, z nichž na některé je třeba nahlížet jako na evokativní, magické, snové, surrealistické a mýtické. V žádném případě je nelze přeložit tak, aby dávaly racionální smysl.


Steuding se zmiňuje o vlivu Ezry Pounda, především ve vřazování juxtapozicovaných citátů, v rozbourávání tématického řazení jednotlivých částí, dále pak T.S. Eliota a jeho Pustiny: Akteón viděl Dhjánu v Prameni


nic zvláštního


která je obrácenou parafrází na Eliotův verš, mající původ v řecké mytologii - "Diana viděla nahého Akteóna ". Eliot i Snyder mají společné apokalyptické vidění světa: tématem Pustiny je svět "civilizovaného" člověka před 1. světovou válkou, u Snydera svět "primitiva" před příchodem civilizace. Důraz na změny hodnot, ztrátu víry a nedostatek úcty k životu, obrat člověka k destrukci a dravosti pak dělá z obou autorů moralisty a náboženské básníky. Steuding v básních nachází i ohlasy Jungovy teorie mýtu a Joyceova Odyssea.


Už samotné rozdělení do tří částí určuje téma - člověk versus příroda. Mýcení je souborem obrazů dravého, "průmyslového", drancujícího a k přírodě nepřátelského přístupu (Háje jsou pryč), Lovení zachycuje kontrast ve vztahu "civilizovaného" a "primitivního" člověka ke zvířatům (Tahle báseň je pro jelena) a připomíná buddhovskou podstatu všech živých tvorů (Jak krásné je zrození člověka). Žďáření je chápáno jako očistná síla, která spaluje vše staré a umožňuje růst novému, mladému. Hinduisticky chápaný očistný oheň je zároveň iniciací, zasvěcením člověka, který si ovšem nejdříve musí projít pekelnými mukami hledání na cestě k osvícení (Maudgaljájana spatřil peklo).


Mýtus o medvědí ženě (zde odkazuji na Příběhy doby snění v revue Světové literatury 3 / 1993), široce rozšířený v mytologii indiánských kmenů západního pobřeží Severní Ameriky a přebásněný v Tahle báseň je pro medvěda se prolíná takřka celým Snyderovým dílem, neustále se k němu vrací, dále ho rozvíjí (Cesta na západ, podzemí, Přímo na cestě).


V pozdějších básních začíná nabývat na významu další mýtická postava indiánských příběhů, kojot, šprýmaře, podvodník a hlupák či vejtaha, který má vždycky poslední slovo:


Jsem Starý Kojot. Jsem velmi starý chlap. Jsem tisíc let starý. Vím , co se stalo po předtím a před potom!


Někdy v pohádkách vystupuje jako ošuntělý otrapa, jindy zase jako tvůrce světa (Kojoťák, prezident &amp; pistolníci), je mimo zrození a svět a jeho funkcí bývá především dramatizace děje a ztělesnění extrémních stavů lidského vědomí (Svátek borůvek, Kouřovou dírou).


Indiánský přístup k životu nejlépe reprezentuje seznam "Inupiaqských hodnot", který si Snyder opsal ve školní třídě v Kobuku na Aljašce:


HUMOR


DĚLENÍ SE


POKORA


TĚŽKÁ PRÁCE


SPIRITUALITA


SPOLUPRÁCE


ROLE RODINY


VYVAROVAT SE KONFLIKTŮM


LOVECKÝ ÚSPĚCH


DOMÁCÍ ŘEMESLA


LÁSKA K DĚTEM


ÚCTA K PŘÍRODĚ


ÚCTA K OSTATNÍM


ÚCTA K STARŠÍM


ODPOVĚDNOST KE KMENI


ZNALOST JAZYKA


ZNALOST RODOKMENE


(Dřevní gramatika, Praxe divokého)


Osou Snyderovy tvorby se postupně stává


neolitický, primitivní a indiánský šamanismus a příroda - pohlavní styk - báseň - rituál a řád - buddhistická filosofie, čínská poezie, indiánské logika a západní věda.


Komplikovaná a různými narážkami zatížená poezie se od Mýtů a textů přes období silného budhistického vlivu zřejmého ve sbírce Odlehlé kraje a Na vlně postupně pročisťuje a vyjasňuje a dospívá až k prostému gestu paleolitického lovce, který zná svůj čas i místo (Dlouhé vlasy).


Dalším aspektem Snyderovy poezie je její političnost, vycházející z vnitřního přesvědčení, že úkolem poezie je angažovanost a že je v jejích silách dosáhnout změny (v její prospěch svědčí i komerční úspěch sbírky Želví ostrov, jehož náklad dosáhl ve Spojených státech sta tisíc) nejdříve na úrovni smýšlení lidí a pak i na rovině politické a sociální (Revoluce v revoluci v revoluci, Volání divočiny, Matka Země: Její velryby):


Jako básník vlastním nejstaší hodnoty na zemi. Sahají do pozdního paleolitu: úrodnost půdy, kouzlo zvířat, moc vize v osamění, děsící počátek a znovuzrození, láska a extáze tance, běžná práce kmene. Snažím se uchovat historii a divočinu ve své mysli, aby se mé básně přiblížily pravé míře věcí a postavily se proti nevyrovnanosti a ignorantství naší doby.


Téma dále rozvíjí v eseji Na cestě, mimo stezku (Praxe divokého):


Dodatečná proniknutí do podstaty věcí vycházejí pouze z neklášterní zkušenosti práce, rodiny, ztráty, lásky, selhání. A jsou tu i všechny ekologicko-ekonomické kontakty lidí s ostatními živými bytostmi, které nelze dlouhodobě ignorovat, neboť pokud jde o pěstování a sklízení, rození a zabíjení váže nás k sobě hluboká úcta. Všichni jsme dáni do učení ke stejnému učiteli, se kterým původně spolupracovali i náboženské instituce: realitě.


Proniknutí do podstaty reality znamená pochopit smysl přímé politiky a historie, stát se pánem vlastního času; pánem čtyřiadvaceti hodin. Snaž se, neměj se sebou slitování. Je stejně těžké dostat dav dětí na korbu auta a dovézt je k silnici na autobus jako deklamovat za chladného rána sútry pod sochou Buddhy. Jeden postup není lepší než druhý, oba mohou být docela nudné a přitom oba mají mistrovskou vlastnost opakování. Opakování a rituál, a dobré výsledky se dostaví v mnoha formách. Výměna filtru, utírání nosů, cesta na mítinky, úklid kolem domu, mytí nádobí, měření oleje v nádrži - nemyslete si, že vás to odvádí od důležitější činnosti. Okruh drobných úkonů není řadou překážek, kterým se snad můžeme vyhnout tím, že si budeme hledět naší "praxe", jež nás udržuje na "cestě" - to je naše cesta. Může být také svým vlastním naplněním toho, kdo by chtěl postavit osvícení proti neosvícení, kdy jedno je zcela naplněnou realitou, druhé pak úplnou klamnou představou. Dógen rád říkával, že "praxe je cesta". Snáze to pochopíme, když zjistíme, že "dokonalá cesta" není stezkou, která nás vede někam k nějakému snadno definovanému cíli na konci vývoje. Horolezci zlézají vrcholek pro krásný výhled, kvůli spolupráci a kamarádství, vzrušující strázni - ale hlavně proto, že vás to strká tam, kde se děje neznámé, kde se dočkáte překvapení.


Sbírkou Želví ostrov začíná Snyder opouštět těsné sevření básnické formy a svá témata rozvíjí ve formě esejí: v části Prostě řečeno si pokládá otázku Co to znamená být zde, rozvíjí Blakeův verš "Energie je věčná rozkoš", v poznámce Divočina se se zabývá vztahem mezi "inteligencí" a "biomasou", termínem ekologa Eugena Oduma. Další témata pak rozvíjí v samostatné knize Praxe divokého (1992). Už v knize Zemědům je vedle deníkových poznámek, postřehů a básní zásadní esej Poezie a primitiv (Poznámky k poezii jako ekologické technice přežití (1967), jíž lze považovat za most mezi přístupem Clauda Lévi-Strausse a "hlubiné ekologie". Oním mostem je poezie:


Svět opouštějící" (to jest společenská pravidla) křesťanští i buddhističtí mniši se pokoušejí dekadentní cestou dosáhnout téhož, co primitivní společnosti - muži, ženy i děti - zažívaly každý den a mnohem celistvěji. Šaman - básník je prostě člověk, jehož mysl snadno přesáhne do všech typů forem a jiných životů a přetváří sny v písně. Básníci pokračovali v této funci po celé civilizované časy: básníci nezpívají o společnosti, zpívají o přírodě - a to i tehdy, kdy jejich nejbližší kontakt s přírodou, jaký kdy měli, představuje jejich dámská přítelkyně. Třídně rozvrstvená civilizovaná společnost je formou masového ega. Přesáhnout své ego je totéž jako octnout se mimo společnost. "Mimo" se nachází v podvědomí, uvnitř. Vnějším ekvivalentem podvědomí je divočina; oba tyto termíny se stýkají, ještě jeden krok a splynou v jedno.


"Nikdo nedokáže přesně odhadnout, jak dílo tohoto poutavého básníka... přijme budoucí odlišná éra. Budou za padesát let studenti rozebírat jeho Mýty a texty tak, jako dnes rozebírají Eliotovu Pustinu a Poundovy Cantos ? Budou se číst jeho sbírky Štětování a Odlehlé kraje s vůní páleného dříví a čaje vařeného ze sněhu a budou také tak oblíbeny jako je tomu dnes u generace, která se učí pohybovat se v divočině? Budou Snyderovy Hory a řeky bez konce opatrovány tak jako Whitmanova Stébla trávy jako záznam duchovní cesty? A budou sbírky Na vlně a Želví ostrov vykazovat vnitřní sílu , dodávat energii, jako je tomu u Blakeovy poezie, až dojde fosilní palivo? Těžko říci, je příliš brzy."


S tímto závěrem Boba Steudinga nelze než souhlasit, ale je třeba mít na paměti, že takové úvahy mohou trápit jen literární kritiky, nikoliv však Garyho Snydera:


"Má poezie je o práci, lásce, smrti a hledání moudrosti. To, co máme, je půda pod nohama, mysl a tělo, muže a ženu, kteří nás zrodili, muže nebo ženy, s nimiž žijeme, děti, které jsme zrodili a přátele, které známe."


Je to málo nebo moc? Rozhodněme sami.


Dílo


Poezie:


Riprap, 1959


Myths and Texts, 1960, 1978


Riprap and Cold Mountain Poems, 1965 (s překlady Chan-šanovy poezie)


The Back Country, 1968 (poprvé publikována s překlady z Miyazawa Kenji v A Range of Poems, zde je množství nových básní)


Regarding Wave, 1969


Regarding Wave, 1970 (rozšířené vydání)


Dále existuje množství časopiseckých vydání jednotlivých básní či souborů a stejně tak je možné se se Snyderovou poezií setkat v nesčetné řadě antologií.


Eseje, próza:


Earth House Hold: Technical Notes &amp; Queries To Fellow Dharma Revolutionaries, 1969


The Old Ways, 1977


He Who Hunted Birds in His Father's Village: Dimensions of a Haida Myth, 1979


The Real Work: Interviews and Talks 1964 - 1978, 1980


The Practice of the Wild, 1990


Dílo Garyho Snydera v češtině:


- v antologii Obeznámeni s nocí, Československý spisovatel, Praha 1967 (básně v překladu Jana Zábrany jsou ze sbírek Štětování a Odlehlé kraje.)


- v almanachu Světové literatury, Odeon, Praha 1986, (básně v překladu Jiřího Kořána jsou převážně ze sbírky Želví ostrov)


- Dítě na skleníku, Odeon, Praha 1989 (básně v překladu Jiřího Kořána jsou převážně ze sbírky Želví ostrov)


- Můj kraj stejně jako tvůj kraj, jde do prdele, esej Michaela Helma v překladu P. Blumfelda a básně ze sbírky Želví ostrov v překladu Ladislava Šenkyříka, Vokno 16, Praha1990


- Čtyři změny, Tvorba 26, 27, 1990 (esej ze sbírky Želví ostrov v překladu Jiřího Weina)


- Staré cesty, Volvox Globator, Praha 1995 (eseje v překladu Alexandry Hubáčkové a Renaty Vystrčilové)


Dostupná literatura k tématu v češtině


Bašó - Měsíce, květy, Státní nakladatelství krásné literatury a umění, Praha 1962 (překlad Miroslav Novák a Jan Vladislav)


Bašó, Issa, Buson, Santóka - Pár much a já: Malý výběr z japonských haiku, DharmaGaia, Praha 1996 (překlad Antonín Líman)


Egon Bondy - Čínská filosofie, Sdružení na podporu vydávání časopisů, Praha 1993


Egon Bondy - Indická filosofie, Vokno, Praha 1991


Thomas S. Eliot - Pustina


Chan-Šan - Básně z Ledové hory, DharmaGaia, Praha 1996 (překlad Alena Bláhová a Olga Lomová)


Jack Kerouac: Dharmoví tuláci, Winston Smith, 1994 (překlad Jiří Rauvolf)


Oldřich Král - Kniha mlčení: Texty staré Číny, Mladá fronta, Praha 1994


Claude Lévi-Strauss - Myšlení přírodních národů, Dauphin, Liberec 1996 (překlad Jiří Pechar)


Perlový závěs: Poezie staré Číny, Mladá fronta 1994 (překlad František Stočes)


Příběhy doby snění, revue Světová literatura 3 / 1993 (mimo jiné Medvědova žena z tradice aljašského kmene Tlingitů, překlad Kateřina Klápšťová)


Ezra Pound - Chtěl jsem napsat ráj, Votobia, Olomouc 1993 (básně v překladu Jitky Herynkové, Kamila Bednáře a Petra Mikeše)


Kenneth Rexroth - Spirály času, Mladá fronta, Praha 1989 (překlad Antonín Přidal)


Šamanismus: Rozšířená vize reality I a II, CAD Press, Bratislava 1994


Colin F. Taylor a kolektiv - Mýty a legendy Indiánů Severní Ameriky, Volvox Globator, Praha 1995 (překlad Zuzana Mayerová, Stanislav Novotný a Ladislav Šenkyřík)


Henry David Thoreau - Walden aneb Život v lesích, Odeon, Praha 1991 (překlad Josef Schwarz)


Henry David Thoreau - Chůze, Zvláštní vydání, Brno 1995 (překlad Zdeněk Franta)


Wang Wej, Pej Siang-Šan, Meng Chao-Žan - Trojzvuk, Melantrich, Praha 1987 (překlad Marta Ryšavá)


Alan W. Watts - Cesta zenu, Votobia, Olomouc 1995 (překlad Petr Jochmann)


Zen...ZEN!, revue Světová literatura 3 / 1992


Výše uvedený výčet titulů nemůže a ani nechce v žádném případě být kompletní. Je zamýšlen spíše jako vodítko případnému zájemci o hlubší pochopení Snyderovy poezie, jejích literárních tradic, filosofických východisek, stejně tak i množství citací a narážek vřazovaných do textů, které nelze postihnout ani případnými poznámkami pod čarou, neboť by kniha nabyla neúměrných rozměrů.


Gary Snyder


Ta báseň je pro medvěda


Vydalo nakladatelství Argo, U družstva Život 10, 140 00 Praha 4 roku 1997 jako svoji .... publikaci.


Sazba......


Vytiskly .....


První vydání.


Náklad.......


ISBN ......

