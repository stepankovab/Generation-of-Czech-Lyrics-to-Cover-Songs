


RABÍNDRANÁTH THÁKUR


ZAHRADNÍK


DÁREK Z LÁSKY


Většina lyrických písní o lásce a životě, jejichž překlad z bengálštiny je otištěn v této knize, byla napsána mnohem dříve než řada náboženských písní obsažených v knize nazvané Gítáňdžali. Překlady nejsou vždy doslovné, původní znění bylo někdy zkráceno a někdy parafrázováno.


Rabíndranáth Thákur


Sluha


Smiluj se nad svým sluhou, královno!


Královna


Zasedání skončilo a všichni moji sluhové už odešli. Proč ty přicházíš tak pozdě?


Sluha


Můj čas nastává, když jsi skončila s ostatními.


Přicházím se zeptat, co zbylo pro tvého posledního sluhu.


Královna


Co můžeš čekat, když je tak pozdě?


Sluha


Udělej mě zahradníkem své květinové zahrady.


Královna


Co je to za pošetilý nápad?


Sluha


Vzdám se ostatní práce.


Odhodím meče a kopí do prachu. Neposílej mě na vzdálené dvory; nevyzývej mě, abych se účastnil nových bojů. Udělej mě zahradníkem své květinové zahrady.


Královna


Jaké budou tvé povinnosti?


Sluha


Sloužit dnům tvé prázdně.


Budu pečovat o travnaté pěšiny, po nichž se ráno procházíš, aby se uchovaly svěží; květiny, toužící po zániku, budou zdravit tvé nohy velebením.


Budu tě houpat na houpačce mezi větvemi saptaparny, kde časný večerní měsíc bude zápasit s listím, aby ti mohl políbit lem šatu.


Budu plnit vonným olejem lampu, která ti hoří u lůžka, a zdobit tvou podnožku podivuhodnými vzory, malovanými santálovou a šafránovou pastou.


Královna


A jaká bude tvá odměna?


Sluha


Dovolíš mi držet tvé drobné ruce jako něžná lotosová poupata a navlékat ti na zápěstí náramky z květin; barvit ti chodidla rudou šťávou z ašókových okvětních plátků a slíbávat smítka prachu, která se na nich zachytí.


Královna


Tvé prosby jsou vyslyšeny, sluho, budeš zahradníkem mé květinové zahrady.


"Večer se blíží, básníku; vlasy ti šedivějí. Slyšíš už ve své osamělé zahloubanosti poselství z onoho břehu?"


"Je večer," odvětil básník, "a já poslouchám, protože někdo ze vsi by mě mohl zavolat, i když je už pozdě.


Dívám se, zda se nesešla dvě zatoulaná srdce a zda dva páry dychtivých očí neprosí o hudbu, která by prolomila jejich mlčení a hovořila za ně.


Kdo by vil věnce z jejich vášnivých písní, kdybych já seděl na pobřeží života a hloubal o smrti a záhrobí?


Časná večernice mizí.


Záře pohřební hranice zvolna odumírá u mlčící řeky.


Šakalové křičí sborem na dvoře opuštěného domu ve světle utrmáceného měsíce.


Kdyby sem přišel některý poutník, který opustil domov, aby pozoroval noc a se sklopenou hlavou naslouchal šumění temnoty, kdo by mu šeptal do ucha tajemství života, kdybych já zavřel své dveře a pokoušel se střást smrtelná pouta?


Nezáleží na tom, že mi vlasy šedivějí.


Jsem vždy stejně mlád a stejně stár jako nejmladší i nejstarší obyvatel této vesnice.


Někdo má úsměv sladký a prostý a jiný potměšile pomrkává.


Někdo má slzy, které tryskají za denního světla, a jiný slzy, jež se skrývají v šeru.


Všichni mě potřebují a já nemám čas meditovat o posmrtném životě.


Jsem stejně stár jako každý - co na tom, že mi vlasy šedivějí?"


Ráno jsem hodil svou síť do moře.


Vylovil jsem z temné propasti věci podivných tvarů a podivné krásy - některé zářily jako úsměv, některé se leskly jako slzy a některé se zardívaly jako tváře nevěsty.


Když jsem se s břemenem dne vracel domů, seděla moje milá na zahradě a nečinně otrhávala plátky květů.


Zaváhal jsem na okamžik a potom jsem jí položil k nohám všechno, co jsem nalovil, a mlčky jsem stál.


Podívala se na to a řekla: "Co je to za divné věci? Nevím, k čemu by mi byly."


Zahanbeně jsem sklopil hlavu a pomyslil jsem si: "Nemusel jsem o ně zápasit, nenakoupil jsem je na tržišti; nehodí se za dárky pro ni."


Potom jsem je po celou noc vyhazoval jednu po druhé na cestu.


Ráno přišli poutníci; sesbírali je a odnesli do dalekých zemí.


Ach Bože, proč mi postavili dům u cesty na tržiště?


Přivazují naložené čluny blízko mých stromů.


Přicházejí a odcházejí a chodí si sem a tam, jak se jim zachce.


Sedím a dívám se na ně; čas se mi vleče.


Nemohu je zahnat. A tak mi plynou dny.


Ve dne v noci znějí jejich kroky u mých dveří.


Marně křičím: "Neznám vás."


Některé z nich znají mé prsty, jiné mé nozdry, i krev v mých žilách jako by je znala, jiné znají zase mé sny.


Nemohu je zahnat. Volám na ně: "Pojďte do mého domu, kdokoli chcete. Ano, pojďte!"


Ráno vyzvání v chrámu zvon.


Přicházejí s košíky v rukou.


Nohy mají červené jako růže, na tvářích časné světlo svítání.


Nemohu je zahnat. Volám na ně: "Pojďte do mé zahrady sbírat květiny. Pojďte sem!"


V poledne zvučí gong u palácové brány.


Nevím, proč nechávají práce a postávají u mého živého plotu.


Květiny v jejich vlasech jsou bledé a uvadlé; tóny umdlévají v jejich flétnách.


Nemohu je zahnat. Volám na ně: "Pod mými stromy je chladivý stín. Pojďte, mé přítelkyně!"


V noci švitoří cikády v lesích.


Kdo to přichází zvolna k mým dveřím a tiše na ně klepe?


Sotva vidím obličej, jediné slovo se neozve, všude kolem je ticho oblohy.


Nemohu vyhnat mlčícího hosta. Dívám se do tváře ve tmě a hodiny snů míjejí.


Jsem neklidný. Žízním po vzdálených věcech.


Má duše vylétá v touze dotknout se lemu mlhavých dálek.


Veliký Druhý Břehu, jak směle zní tvá flétna!


Zapomínám, vždy znovu zapomínám, že nemám křídla k letu, že jsem navždy připoután k tomuto místu.


Jsem dychtivý a bdělý, jsem cizinec v cizí zemi.


Tvůj dech doléhá ke mně a našeptává mi nemožné naděje.


Mé srdce zná tvůj jazyk jako svůj vlastní.


Vzdálený, jak směle zní tvá flétna!


Zapomínám, vždy znovu zapomínám, že neznám cestu, že nemám okřídleného koně.


Jsem unaven, jsem poutníkem ve vlastním srdci.


V sluneční výhni malátných hodin tvá velká vidina nabývá obrysů v modři oblohy.


Nejvzdálenější Konci, jak směle zní tvá flétna!


Zapomínám, vždy znovu zapomínám, že všechny brány domu, v němž bydlím, jsou zavřeny.


Krotký pták byl v kleci, volný pták byl v lese.


Setkali se řízením osudu, když přišel čas.


Volný pták volá: "Poleťme do lesů, můj milý!"


Pták v kleci šeptá: "Pojď sem, žijme spolu v kleci!"


"Kde bych mezi mřížemi rozepjal křídla?" ptá se volný pták.


"Běda!" pláče pták v kleci. "Nevěděl bych, kde si na obloze sednout."


Volný pták volá: "Zpívej mi písně lesů, drahý!"


Pták v kleci prosí: "Sedni si ke mně, naučím tě slovům moudrých."


Pták z lesa volá: "Kdepak, písním se nedá naučit."


Pták v kleci vzdychá: "Běda, neumím písně lesů."


Jejich láska je silná touhou, ale nikdy se nemohou rozletět křídlo vedle křídla.


Dívají se mřížemi klece a marně chtějí poznat jeden druhého.


Mávají v touze křídly a zpívají: "Pojď blíž, můj milovaný!"


Volný pták volá: "Nejde to, bojím se zavřených dvířek tvé klece."


Pták v kleci šeptá: "Běda, křídla mám slabá a mrtvá."


Matko, mladý Princ pojede kolem našich dveří - jak se mám dnes ráno věnovat práci?


Ukaž mi, jak svázat vlasy v cop; řekni mi, co si obléknout.


Proč se na mne díváš tak udiveně, matko?


Vím, že se ani jednou neohlédne po mém okně; vím, že mi v okamžiku zmizí z dohledu; jen zdálky mi zanaříká slábnoucí melodie jeho flétny.


Ale mladý Princ pojede kolem našich dveří a já si na ten okamžik musím obléknout své nejlepší šaty.


Matko, mladý Princ jel kolem našich dveří a ranní slunce zazářilo na jeho voze.


Odkryla jsem si závoj z tváře, strhla jsem si ze šíje řetízek s rubínem a hodila mu jej do cesty.


Proč se na mě díváš tak udiveně, matko?


Vím dobře, že můj řetízek nezvedl; vím, že jej rozdrtila jeho kola, že v prachu zůstala jen rudá skvrna a nikdo neví, jaký byl můj dar a komu byl určen.


Ale mladý Princ jel kolem našich dveří a já jsem mu hodila svůj klenot na cestu.


Když mi lampa u lůžka dohořela, probudila jsem se s časnými ptáky.


Sedla jsem si k otevřenému oknu s čerstvým věncem v rozpuštěných vlasech.


Mladý poutník přišel po cestě v růžové mlze jitra.


Kolem šíje měl perlový náhrdelník a sluneční paprsky dopadaly na jeho korunu. Stanul před mými dveřmi a dychtivě zvolal: "Kde je?"


Pro samou hanbu jsem nemohla odpovědět: "Tady jsem, mladý poutníku, tady jsem."


Bylo šero a lampa ještě nehořela.


Znaveně jsem si rozčesávala vlasy.


Mladý poutník přijel ve voze v záři zapadajícího slunce.


Jeho koně měli zpěněné tlamy, šat měl zaprášený.


Sestoupil u mých dveří a zeptal se zemdleným hlasem: "Kde je?"


Pro samou hanbu jsem nedokázala odpovědět: "Tady jsem, znavený poutníku, tady jsem."


Je dubnová noc. V mém pokoji svítí lampa.


Jižní vánek něžně věje. Tlachavý papoušek v kleci usnul.


Můj živůtek má barvu pavího hrdla a plášť je zelený jako mladá tráva.


Sedím na podlaze u okna a hlídám opuštěnou ulici.


A šeptám do temné noci: "Tady jsem, zoufalý poutníku, tady jsem."


Když jdu sama nocí na schůzku, ptáci nezpívají, vítr se ani nepohne, domy po obou stranách ulice mlčí.


Jen nákotníčky mi vyzvánějí při každém kroku a já se stydím.


Když sedím na balkoně a poslouchám, kdy se ozvou jeho kroky, listí na stromech nešumí a voda v řece je tichá jako meč na kolenou hlídky, která usnula.


Jen srdce mi divoce buší a já nevím, jak je utišit.


Když můj milý přijde a sedí vedle mne, když se mi chvěje tělo a víčka klesají, noc potemní, vítr zhasí lampu a mraky zatáhnou přes hvězdy závoj.


Jen klenot mi září na prsou a svítí. A já nevím, jak jej skrýt.


Nech práce, nevěsto. Host přišel - slyšíš?


Slyšíš, jak tiše řinčí řetězem na dveřích?


Hleď, aby ti nákotníčky nevyzváněly a abys příliš nespěchala, až mu půjdeš vstříc.


Nech práce, nevěsto. Host přišel navečer.


Ne, není to strašidelný vítr, nevěsto, nelekej se.


Je dubnový úplněk; stíny na dvoře jsou bledé; obloha nad hlavou je jasná.


Přetáhni si závoj přes tvář, jestli jej musíš mít; vezmi si ke dveřím lampu, jestli se bojíš.


Ne, není to strašidelný vítr, nevěsto, nelekej se.


Nemluv s ním, jestli se stydíš; zůstaň stát u dveří, až ho potkáš.


Bude-li ti klást otázky, můžeš jen mlčky sklopit oči, jestli chceš.


Nenech své náramky vyzvánět, až ho s lampou v ruce povedeš dovnitř.


Nemluv s ním, jestli se stydíš.


Ještě nejsi hotova se svou prací, nevěsto? Host přišel - slyšíš?


Ještě jsi nerozžala lampu ve chlévě?


Ještě sis nepřichystala košík s obětinami k večerní pobožnosti?


Ještě sis nenamalovala rudé znaménko štěstí do pěšinky vlasů a nepřipravila ses na noc?


Slyšíš, nevěsto? Host přišel.


Nech práce!


Pojď, jak jsi; neloudej se s oblékáním.


Jestli se ti rozvázal cop, jestli nemáš pěšinku ve vlasech rovnou a stužku v živůtku zavázanou, nevadí.


Pojď, jak jsi; neloudej se s oblékáním.


Pospěš rychlými kroky přes trávu.


Jestli ti rosa setře barvu z chodidel, jestli se ti uvolní rolničky na nohou, jestli se ti rozsype perlový náhrdelník, nevadí.


Pospěš rychlými kroky přes trávu.


Vidíš, jak mraky zahalují oblohu?


Hejna jeřábů vzlétají z druhého břehu a vítr se v křečích prohání po pláni.


Bázlivý dobytek uhání do stájí ve vsi.


Vidíš, jak mraky zahalují oblohu?


Marně rozsvěcuješ lampičku u svého lůžka - zaplápolá a zhasne ve větru.


Kdo pozná, že sis nenačernila sazemi víčka? Vždyť máš oči temnější než dešťové mraky.


Marně rozsvěcuješ lampičku u svého lůžka.


Pojď, jak jsi; neloudej se s oblékáním.


Jestli věnec není uvit, co na tom; jestli řetízek na zápěstí není zapjat, nech jej být.


Obloha je zatažena - je pozdě.


Pojď, jak jsi; neloudej se s oblékáním.


Až budeš mít plné ruce práce a budeš chtít naplnit svůj džbán, přijď, přijď k mému jezeru.


Voda ti přilne k nohám a bude ti bublat svá tajemství.


Stín přicházejícího deště leží na písku a mračna visí nízko nad modrou čárou stromů jako těžký vlas nad tvým obočím.


Znám dobře rytmus tvých kroků, zní mi v srdci.


Přijď, přijď k mému jezeru, až budeš chtít naplnit svůj džbán.


Až nebudeš mít co dělat, až se ti zachce malátně posedět a nechat svůj džbán vznášet se na vodě, přijď, přijď k mému jezeru.


Travnatý svah je zelený a divokých květů je tu bezpočtu.


Myšlenky se ti vykradou z temných očí jako ptáci z hnízda.


Závoj ti padne k nohám.


Přijď, přijď k mému jezeru.


Až se ti zachce zanechat hry a ponořit se do vody, přijď, přijď k mému jezeru.


Svůj modrý plášť nech na břehu; přikryje a schová tě modrá voda.


Vlny se budou stavět na špičky a líbat ti šíji a šeptat ti do uší.


Přijď, přijď k mému jezeru, až se ti zachce ponořit se do vody.


Musíš-li se zbláznit a hledat ve vodě smrt, přijď, přijď k mému jezeru.


Je chladné a bezedně hluboké.


Je temné jako spánek beze snů.


V jeho hlubinách splývá noc s dnem a písní je tu ticho.


Přijď, přijď k mému jezeru, chceš-li se utopit ve vodách.


O nic jsem neprosil, jen jsem stál na kraji lesa za stromem.


Oči svítání byly ochablé, ve vzduchu byla rosa.


Líný pach vlhké trávy visel v průzračné mlze nad zemí.


Ty jsi dojila pod banijánem krávu rukama něžnýma a čerstvýma jako máslo.


A já jsem tiše stál.


Neřekl jsem ani slovo. To pták zpíval neviděn v houští.


Mangovník střásal své květy na vesnickou cestu a včely s bzukotem přilétaly jedna za druhou.


Vrata Šivova chrámu vedle rybníka byla dokořán a obětník začal zpívat písně.


S nádobou na klíně dojila jsi krávu.


Stál jsem tam s prázdnou konví.


Nešel jsem k tobě.


Obloha procitla zvukem chrámového gongu.


Kopyta hnaného dobytka zvedla prach z cesty.


Ženy se vracely od řeky se žbluňkajícími džbány na bedrech.


Náramky ti zvonily a pěna stékala přes okraj džbánu.


Jitro se vleklo dál a já jsem k tobě nešel.


Kráčel jsem cestou, nevím proč, ještě když poledne minulo a bambusové výhonky šustěly ve větru.


Stíny na zemi chytaly pažemi za nohy spěchající světlo.


Kokilové se unavili zpěvem.


Kráčel jsem cestou, a nevím proč.


Domek u vody je zastíněn převislými větvemi stromů.


Někdo v něm byl zabrán do práce - v koutě vyzváněly náramky.


Stanul jsem před tím domkem, nevím proč.


Úzká klikatá cesta křižuje hořčičná pole a háje s mangovníky.


Míjí vesnický chrám a tržiště u říčního přístavu.


Stanul jsem před tím domkem, nevím proč.


Před lety byl den větrného března - malátně bzučelo jaro a mangové květy kanuly do prachu.


Zčeřená voda vyskakovala a olizovala měděnou nádobu, stojící na schodech ghátu.


Myslím na ten den větrného března, nevím proč.


Stíny se prohlubují a dobytek se vrací do ohrad.


Světlo šedne na opuštěných lukách a vesničané čekají na břehu na převoz.


Zvolna se vracím, odkud jsem přišel, nevím proč.


Běžím, jako běží kabar pižmový ve stínu lesa, poblázněný svou vlastní vůní.


Noc je nocí uprostřed května, vánek je vánkem od jihu.


Ztrácím cestu a bloudím, hledám, co nemohu najít, nalézám, co jsem nehledal.


Ze srdce mi vychází obraz mé touhy a tančí.


Zářivá vidina se třepetá přede mnou.


Pokouším se ji pevně sevřít, uniká mi a svádí mě z cesty.


Hledám, co nemohu najít, nalézám, co jsem nehledal.


Ruce lnou k rukám a oči se noří v oči; tak začíná příběh našich srdcí.


Je březnová noc ozářená měsíčním svitem; vzduch sladce voní hennou, má flétna leží zapomenuta na zemi a tvůj květinový věnec zůstal nedovit.


Ta naše láska je prostá jako píseň.


Tvůj závoj barvy šafránu mi opíjí zrak.


Jasmínový věnec, který jsi uvila, mi vzrušuje srdce jako chvála.


Je to hra dávání a odpírání, odhalování a zakrývání; trochu úsměvů a trochu stydlivosti a trochu bezúčelného boje.


Ta naše láska je prostá jako píseň.


Není tajemství mimo současnost; není dychtění po nemožném; není stínů za kouzlem; není tápání v hlubinách tmy.


Ta naše láska je prostá jako píseň.


Nebloudíme ze slov do věčného mlčení; nevztahujeme ruce po marných věcech, na které není naděje.


Stačí nám, co dáváme a dostáváme.


Nerozdrtili jsme poslední špetku radosti, abychom z ní vytlačili víno utrpení.


Ta naše láska je prostá jako píseň.


Žlutý pták zpívá na jejich stromě, až ve mně srdce tančí radostí.


Oba žijeme v jedné vesnici a to je naše potěšení.


Její oblíbený párek jehňat se přichází pást do stínu stromů na naší zahradě.


Když se zatoulají na naše pole s ječmenem, beru je do náručí.


Naše vesnice se jmenuje Khaňdžana a naší řece říkají Aňdžana.


Mé jméno zná celá ves a ona se jmenuje Raňdžana.


Jediné pole leží mezi námi.


Včely z našeho háje hledají med v jejich mlází.


Květiny, které upustíš ze schodů jejich ghátu, přinese proud k místu, kde se koupáme.


Košíky sušených kusumových květů přicházejí z jejich polí na náš trh.


Naše vesnice se jmenuje Khaňdžana a naší řece říkají Aňdžana.


Mé jméno zná celá ves a ona se jmenuje Raňdžana.


Pěšinka, která se vine kolem jejich domu, voní na jaře mangovými květy.


Když jejich len dozrává ke sklizni, na našem poli rozkvétá konopí.


Hvězdy, jež se usmívají na jejich chatu, posílají týž škádlivý úsměv i nám.


Déšť, který zaplavuje jejich rybník, obšťastňuje náš kadamový háj.


Naše vesnice se jmenuje Khaňdžana a naší řece říkají Aňdžana.


Mé jméno zná celá ves a ona se jmenuje Raňdžana.


Když obě sestry jdou pro vodu, přijdou sem a zasmějí se.


Musejí vědět, že někdo stojí za stromem, kdykoli jdou pro vodu.


Obě sestry si šeptají, když míjejí toto místo.


Musely uhádnout tajemství toho, kdo stojí za stromem, kdykoli jdou pro vodu.


Jejich džbány se najednou nahnou a voda vyšplíchne, když dojdou sem.


Musely přijít na to, že srdce tluče komusi, kdo stojí za stromem, kdykoli jdou pro vodu.


Obě sestry se na sebe podívají, když přijdou sem, a zasmějí se.


Smích zní i z kroků jejich lehkých nohou, jež matou srdce kohosi, kdo stojí za stromem, kdykoli jdou pro vodu.


Kráčela jsi po stezce od řeky s plným džbánem u boku.


Proč ses najednou otočila a podívala se na mne přes svůj třepetavý závoj?


Ten zářivý pohled z temnoty mě přepadl jako vánek, který rozechvěje zurčivou vodu a sklouzne do stínu na břehu.


Přiletěl ke mně jako večerní pták, který se mihne neosvětleným pokojem od jednoho otevřeného okna k druhému a zmizí ve tmě.


Jsi skryta jako hvězda za kopci a já míjím cestu.


Ale proč ses na okamžik zastavila a podívala se na mne přes závoj, když jsi kráčela po stezce od řeky s plným džbánem u boku?


Každý den přichází a zase odejde.


Jdi a dej mu květinu z mých vlasů, přítelkyně.


Jestli se zeptá, kdo mu ji posílá, prosím tě, neprozraď mě - neboť on jen přichází a zase odejde.


Sedí v prachu pod stromem.


Udělej mu tam sedátko z květů a listí, přítelkyně.


Jeho oči jsou smutné a vnášejí smutek i do mého nitra.


Neřekne, co má na srdci; jenom přichází a zase odejde.


Proč si ten mladý tulák vybral zrovna mé dveře, když den svítal?


Vždycky, když vcházím a vycházím, jdu kolem něho a jeho tvář upoutá můj pohled.


Nevím, zda bych ho měla oslovit, nebo mlčet dál. Proč si vybral zrovna mé dveře?


Podmračné červencové noci jsou temné; na podzim je nebe měkce modré; jižní vítr zneklidňuje jarní dny.


Pokaždé vije své písně z čerstvých tónů.


Otáčím se od práce a oči se mi plní mlhou. Proč si vybral zrovna mé dveře?


Když mě míjela rychlými kroky, dotkl se mě lem jejího šatu.


Z neznámého ostrova jednoho srdce zavanul náhle teplý dech jara.


Vzrušení letmého doteku mě pohladilo a v okamžiku zmizelo jako utržený okvětní plátek odvátý větrem.


Padlo mi na srdce jako povzdech jejího těla a zašeptání jejího srdce.


Proč tam sedíš a nečinně si pohráváš se svými zvonivými náramky?


Naplň džbán. Je čas jít domů.


Proč nečinně víříš rukama vodu a občas pohlédneš na cestu, jako bys někoho vyhlížela?


Naplň džbán a pojď domů.


Ranní hodiny míjejí - temná voda odtéká.


Vlny se smějí a šeptají si v nečinné hře.


Bloudící oblaka se seběhla na kraji oblohy na oné výšince.


Otálejí a hledí na tvou tvář a usmívají se v nečinné hře.


Naplň džbán a pojď domů.


Nenechávej si tajemství svého srdce pro sebe, přítelkyně.


Řekni mi je potají - jenom mně.


Ty, jež se něžně usmíváš, zašeptej tak tiše, aby to slyšelo mé srdce a ne mé uši.


Noc je hluboká, dům mlčí, ptačí hnízda zahalil spánek.


Mluv ke mně skrze váhavé slzy, skrze rozpačité úsměvy, skrze sladký stud a bolest o tajemství svého srdce!


"Pojď sem, mladý muži, a řekni pravdu - proč máš v očích posedlost?"


"Nevím, jaké víno z divokých máků jsem vypil, že mám v očích posedlost."


"Jaká to hanba!"


"Nu což - jedni jsou moudří a druzí pošetilí, jedni jsou bdělí a druzí bezstarostní. Jsou oči, které se smějí, a oči, které pláčou - a já mám v očích posedlost."


"Proč tak tiše stojíš, mladý muži, ve stínu stromu?"


"Mé nohy zemdlely břemenem srdce - proto tiše stojím ve stínu stromu."


"Jaká to hanba!"


"Nu což - jedni jdou po cestě a druzí váhají, jedni jsou svobodní a druzí spoutaní - a mé nohy jsou zemdleny břemenem mého srdce."


"Vezmu, co přijde z tvých přejících rukou. Neprosím o nic víc."


"Ano, ano, já tě znám, skromný žebráku, žádáš vše, co člověk má."


"Jestli se pro mne najde opadlý květ, budu jej nosit na srdci."


"A bude-li mít trny?"


"Snesu je."


"Ano, ano, já tě znám, skromný žebráku, žádáš vše, co člověk má."


"Jestli zvedneš jen jednou milující pohled k mé tváři, až do smrti bude můj život sladký."


"A bude-li to jenom krutý pohled?"


"Nechám si jej vetknutý v srdci."


"Ano, ano, já tě znám, skromný žebráku, žádáš vše, co člověk má."


"Důvěřuj lásce, i když přináší trápení. Nezavírej před ní srdce."


"Ne, příteli, tvá slova jsou temná, nerozumím ti."


"Srdce je jen k tomu, drahá, aby je člověk odevzdal se slzou a písní."


"Ne, příteli, tvá slova jsou temná, nerozumím ti."


"Radost je křehká jako kapka rosy - už když se směje, umírá. Ale strast je silná a trvalá. Nech ve svých očích oživnout strastiplnou lásku."


"Ne, příteli, tvá slova jsou temná, nerozumím ti."


"Lotos rozkvétá při pohledu na slunce a ztrácí vše, co má. Nezůstává poupětem ve věčné zimní mlze."


"Ne, příteli, tvá slova jsou temná, nerozumím ti."


Tvé tázavé oči jsou smutné. Snaží se uhodnout, co si myslím, jako když měsíc zkoumá moře.


Obnažil jsem před tvýma očima svůj život od začátku do konce a nic jsem nezatajil a nenechal zakryto. Proto mě neznáš.


Kdyby to byl drahokam, mohl bych jej rozbít na tisíc kousků, navléci je na šňůru jako náhrdelník a pověsit ti jej kolem krku.


Kdyby to byl jen květ, kulatý, malý a sladký, mohl bych jej odtrhnout od stonku a vetknout ti jej do vlasů.


Ale je to srdce, má milovaná. Kde jsou jeho břehy a dno?


Neznáš hranice tohoto království, a přece jsi jeho královnou.


Kdyby to byl jen okamžik radosti, rozkvetl by v prostém úsměvu a ty bys jej mohla spatřit a v okamžiku přečíst.


Kdyby to byla pouhá bolest, roztála by v průzračných slzách, beze slova vydávajíc své nejskrytější tajemství.


Ale je to láska, má milovaná.


Její radost a bolest nemají mezí a bez konce je její chudoba a bohatství.


Je ti stejně blízká jako život, ale nikdy ji plně nepoznáš.


Mluv ke mně, drahý! Řekni mi slovy, o čem jsi zpíval.


Noc je temná. Hvězdy se ztratily v mracích. Vítr vzdychá v listí.


Rozpustím si vlasy. Modré sárí mi přilehne k tělu jako noc. Přitisknu si tvou hlavu na prsa; a ty mi tam v sladké samotě budeš šeptat o svém srdci. Zavřu oči a budu poslouchat. Nebudu se ti dívat do tváře.


Až dozní tvá slova, budeme sedět tiše a mlčky. Jen stromy budou šeptat ve tmě.


Noc zbledne. Začne se rozednívat. Pohlédneme si do očí a rozejdeme se po různých cestách.


Mluv ke mně, drahý! Řekni mi slovy, o čem jsi zpíval.


Jsi večerní oblak plující po obloze mých snů.


Maluji tě a stále tě zdobím touhami své lásky.


Jsi moje, moje, obyvatelko mých nekonečných snů!


Tvé nohy zrůžověly odleskem touhy mého srdce, sběračko mých písní o západu slunce.


Rty ti hořknou a sládnou příchutí vína mé bolesti.


Jsi moje, moje, obyvatelko mých osamělých snů!


Stínem vášně zatemnil jsem ti zrak, lovkyně v hlubinách mého pohledu.


Chytil jsem tě a zamotal, drahá, do sítě své hudby.


Jsi moje, moje, obyvatelko mých nesmrtelných snů.


Mé srdce, pták divočiny, našlo si oblohu v tvých očích.


Jsou kolébkou úsvitu, jsou hvězdným královstvím.


Mé písně se ztrácejí v jejich hlubinách.


Nech mě jen vzlétnout k té obloze, do její osamělé nesmírnosti.


Nech mě se ponořit do jejích oblaků a roztáhnout křídla v jejím slunci.


Řekni mi, zda je to všechno pravda, můj drahý, řekni mi, zda je to pravda.


Když moje oči zazáří bleskem, černý mrak v tvé hrudi odpoví zahřměním.


Je to pravda, že mé rty jsou sladké jako otvírající se poupě první vědomé lásky?


Ulpívají v mých údech vzpomínky na zmizelé máje?


Chvěje se země jako harfa v písních při doteku mých nohou?


Je to pravda, že kapky rosy padají noci z očí, když mě spatří, a ranní slunce se raduje, když mě obejme?


Je to pravda, je to pravda, že tvá láska putovala věky a světy a hledala mě?


Že když jsi mě konečně našel, tvá odvěká touha nalezla nejvyšší mír v mé něžné řeči a v mých očích a rtech a splývavých vlasech?


A je také pravda, že tajemství Nekonečna je vepsáno na to mé drobné čelo?


Řekni mi, drahý, zda je to všechno pravda.


Miluji tě, drahý. Odpusť mi mou lásku.


Jsem lapena jako pták, který zabloudil.


Když se mé srdce zachvělo, ztratilo svůj závoj a zůstalo nahé. Přikryj je soucitem, drahý, a odpusť mi mou lásku.


Jestli mě nemůžeš milovat, drahý, odpusť mi mou bolest.


Neshlížej na mne úkosem zdálky.


Odkradu se zpět do svého koutku a usednu ve tmě.


Oběma rukama zakryji nahou hanbu.


Odvrať ode mne svůj pohled, drahý, a odpusť mi mou bolest.


Jestli mě miluješ, drahý, odpusť mi mou radost.


Když záplava štěstí unáší mé srdce, nesměj se mé nebezpečné odevzdanosti.


Když sedím na trůně a vládnu ti tyranstvím lásky, když ti jako bohyně udílím milosti, měj strpení s mou pýchou, drahý, a odpusť mi mou radost.


Neodcházej, drahý, bez rozloučení.


Bděla jsem celou noc a oči mi ztěžkly spánkem.


Bojím se, že tě ztratím, jestli usnu.


Neodcházej, drahý, bez rozloučení.


Lekám se a vztahuji ruku, abych se tě dotkla. A ptám se: "Není to jenom sen?"


Kdybych tak mohla připoutat tvé nohy ke svému srdci a pevně je držet na prsou!


Neodcházej, drahý, bez rozloučení.


Hraješ si se mnou, abych tě nemohl příliš snadno poznat.


Oslepuješ mě záblesky smíchu, abys ukryla slzy.


Znám, znám tvé úskoky,


nikdy neřekneš, co bys chtěla říct.


Unikáš mi tisíci cestami, abych tě nemohl chválit.


Stojíš stranou, abych tě v davu nepřehlédl.


Znám, znám tvé úskoky,


nikdy nejdeš, kudy bys chtěla jít.


Máš větší nároky než ostatní, a proto mlčíš.


Vyhýbáš se mým darům s hravou bezstarostností.


Znám, znám tvé úskoky,


nikdy si nevezmeš, co by sis chtěla vzít.


Zašeptal: "Zvedni oči, drahá!"


Odbyla jsem ho, řekla jsem: "Jdi pryč!" Ale on zůstal.


Stál přede mnou a držel mě za ruce. Řekla jsem: "Nech mě být!" Ale on nešel.


Přiblížil tvář k mému uchu. Pohlédla jsem na něj a řekla jsem: "Jaká hanba!" Ale on se ani nepohnul.


Jeho rty se dotkly mé tváře. Zachvěla jsem se a řekla jsem: "Příliš si dovoluješ!" Ale on se nezastyděl.


Vetknul mi květinu do vlasů. Řekla jsem: "K ničemu to není!" Ale on se nehnul z místa.


Vzal mi věnec ze šíje a odešel. Pláči a ptám se svého srdce: "Proč se nevrací?"


Dala bys mi svůj věnec z čerstvých květů kolem krku, krásko?


Musíš však vědět, že jediný věnec, který já jsem uvil, je pro mnohé - pro ty, jež zahlédneš jen letmo, nebo kteří bydlí v neprozkoumaných krajích nebo žijí v písních básníků.


Je příliš pozdě, abys žádala za své srdce moje.


Byly doby, kdy můj život byl jako poupě, skrývající v nitru všechny své vůně.


Nyní jsou promrhány dodaleka doširoka.


Kdo zná kouzlo, jež by je dokázalo sebrat a znovu poupě uzavřít?


Mé srdce není mým, abych je mohl darovat jediné dívce, musím je rozdat mnohým.


Tvůj básník, drahá, spustil kdysi na vodu své fantazie velikou epickou báseň.


Bohužel, nebyl jsem dost opatrný; narazila na tvé zvonivé nákotníčky a ztroskotala.


Rozbila se na úlomky písní, jež se ti sesypaly k nohám.


Vlny smíchu rozmetaly celý můj náklad příběhů o starých válkách, prosákly je slzami a potopily.


Musíš mi tu ztrátu nahradit, drahá.


Když už jsou mé nároky na věčnou posmrtnou slávu zmařeny, učiň mě nesmrtelným, dokud jsem naživu.


Pak přestanu litovat své ztráty a nebudu ti ji vyčítat.


Celé ráno se pokouším uvít věnec, ale květy mi klouzají a vypadávají z prstů.


Sedíš a potají mě pozoruješ z koutků slídivých očí.


Zeptej se těch očí, kujících temné pikle, čí je to vina.


Pokouším se zazpívat píseň, ale marně.


Skrytý úsměv se ti chvěje na rtech; zeptej se jich na příčinu mého nezdaru.


Ať tvá usměvavá ústa pod přísahou vypovědí, jak se můj hlas ztratil v tichu jako opilá včela v lotosu.


Je večer a květiny měly by zavřít svá okvětí.


Dovol mi posedět u tebe a poručit rtům, aby vykonaly to, co lze udělat v tichu a v šerém svitu hvězd.


Nevěřící úsměv se ti kmitne v očích, když ti přijdu dát sbohem.


Udělal jsem to už tolikrát; proto se domníváš, že se zas vrátím.


Popravdě řečeno - i já si to myslím.


Neboť jaro se čas od času vždy znovu vrací; úplněk měsíce se loučí, aby nás opět navštívil, květy rok za rokem vždy znovu přicházejí a rozkvétají na svých větvích a je pravděpodobné, že i já se loučím, jen abych přišel zas.


Ale zachovej aspoň na chvilku iluzi; nezaháněj ji s nelaskavým chvatem.


Když ti říkám, že odcházím navždy, přijmi to jako pravdu a dovol slzné mlze, aby aspoň na chvilku prohloubila temný okraj tvých očí.


A potom, až se zas vrátím, můžeš se čtverácky usmívat, jak budeš chtít.


Toužím ti říkat nejhlubší slova, jaká pro tebe mám; ale neodvážím se ze strachu, že se mi vysměješ.


Proto se směji sám sobě a v žertu drtím své tajemství.


Zlehčuji svou bolest, abys to neudělala ty.


Toužím ti říkat nejpravdivější slova, jaká pro tebe mám; ale neodvážím se, protože se bojím, že bys jim nevěřila.


Proto je převlékám v nepravdu a říkám opak toho, co si myslím.


Zesměšňuji svou bolest, abys to neudělala ty.


Toužím ti říkat nejdražší slova, jaká pro tebe mám; ale neodvážím se ze strachu, že bys mi neoplatila stejně.


Proto ti dávám tvrdá jména a chvástám se necitelnou silou.


Ubližuji ti ze strachu, že bys mohla nikdy nepoznat bolest.


Toužím mlčky u tebe sedět, ale neodvážím se, aby mi snad srdce nevyšlo ústy.


Proto jen lehce žvaním a blábolím a skrývám srdce za slova.


Zacházím tvrdě se svou bolestí, abys to neudělala ty.


Toužím od tebe odejít; ale neodvážím se ze strachu, že bys mohla poznat mou zbabělost.


Proto držím hlavu tak vysoko a tak bezstarostně k tobě přicházím.


Neustálé výpady tvých pohledů udržují mou bolest navždy čerstvou.


Ty blázne, skvostně opilý -


jestliže kopnutím rozrazíš dveře a veřejně budeš si ze sebe tropit šašky,


jestliže za jednu noc vyprázdníš brašnu a luskneš prsty v tvář opatrnosti,


jestliže budeš kráčet po podivných cestách a hrát si s neužitečnými věcmi, nedbaje smyslu ani rozumu,


jestliže rozvineš plachty před bouří a zlomíš kormidlo vedví -


pak tě budu následovat jako druha, opiji se a půjdu k čertu.


Promarnil jsem dny a noci ve společnosti usedlých, moudrých sousedů.


Mnoha vědomostmi mi zešedivěly vlasy a mnoho pozorování mi zatemnilo zrak.


Po léta jsem sbíral a hromadil útržky a úlomky věcí.


Rozdrť je a tanči po nich a rozhoď je všechny do větru.


Neboť vím, že je to vrchol moudrosti, opít se a jít k čertu.


Ať zmizí všechny vypočítavé ohledy, ať beznadějně zabloudím.


Ať závan divoké závratě smete mě z kotvy.


Svět je zalidněn lidmi hodnými a dělnými, užitečnými a chytrými.


Jsou muži, kteří jsou snadno první, a muži, kteří slušně jdou po nich.


Ať jsou šťastni a vzkvétají, já však budu bláznivě marný.


Neboť vím, že koncem veškeré práce je opít se a jít k čertu.


Přísahám, že se okamžitě vzdám všech nároků být počítán k slušným lidem.


Zapomenu na svou pýchu učenosti, na to, že dovedu rozeznat správné od špatného.


Rozbiji nádobu paměti a vyliji poslední slzu.


Vykoupám a zjasním svůj smích v pěně jahodově rudého vína.


Schválně roztrhám na cáry odznak občanskosti a usedlosti.


A složím svatou přísahu, že nebudu k ničemu, že se opiji a půjdu k čertu.


Ne, přátelé, já nebudu nikdy asketou, říkejte si co chcete.


Nebudu nikdy asketou, dokud se ona nezaslíbí askezi se mnou.


Pevně jsem se rozhodl, že dokud nenaleznu stinný útulek a společnici, nikdy se nestanu asketou.


Ne, přátelé, nikdy neopustím svůj domov a svůj krb a neodejdu do lesní samoty, dokud v jejím ozvučném stínu nezazvoní veselý smích a dokud nezačne ve větru povívat šafránový šat; dokud její ticho neprohloubí něžný šepot.


Nebudu nikdy asketou.


Důstojný pane, odpusťte této hříšné dvojici. Jarní větry dnes vanou v divokém příboji, ženou pryč prach a mrtvé listí a s nimi mizí i vaše kázání.


Neříkejte, otče, že život je marnost.


Neboť my dva jsme na chvíli uzavřeli příměří se smrtí a jen na pár hodin jsme získali nesmrtelnost.


I kdyby přišla královská armáda a silou padla na nás, museli bychom jen smutně potřást hlavou a říci: Rušíte nás, bratři. Když už si musíte tak hlučně hrát, jděte si řinčet zbraněmi jinam. Neboť jen na pár prchavých okamžiků jsme získali nesmrtelnost.


Kdyby k nám přišli přátelští lidé a nahrnuli se kolem nás, pokorně bychom se jim uklonili a řekli: Toto přílišné štěstí nás uvádí do rozpaků. Je málo místa na nekonečné obloze, na níž bydlíme. Neboť na jaře přicházejí zástupy květin a pilné krovky včel na sebe narážejí. Naše malé nebe, v němž žijeme jen my dva nesmrtelní, je zoufale těsné.


Rozluč se rychle s hosty, kteří musí odejít, a zameť všechny stopy jejich kroků.


Ber s úsměvem do náručí, co je snadné a prosté a blízké.


Dnes je slavnost přízraků, které nevědí, kdy zemrou.


Nechť je tvůj smích jen veselím beze smyslu jako záblesky světla na zčeřené vodě.


Nechť tvůj život lehce tančí na ostří Času jako rosa na špičce listu.


Rozezvuč struny v tvrdých, přelétavých, okamžitých rytmech.


Opustilas mě a šla jsi svou cestou.


Myslel jsem, že budu po tobě truchlit a že si do srdce zasadím tvůj osamělý obraz utkaný ze zlatých písní.


Ale běda, mé neštěstí, čas je tak krátký!


Mládí rok za rokem vadne; jarní dny prchají; křehké květiny umírají pro nic za nic a mudrc mě varuje, že život je jen kapka rosy na lotosovém listu.


Mám toho všeho nedbat, jen abych se díval za tou, jež se ke mně otočila zády?


Bylo by to nehorázné a hloupé, protože čas je tak krátký.


Pojďte tedy, mé deštivé noci s pleskotem nohou; usmívej se, můj zlatý podzime; pojď, bezstarostný dubne, který trousíš polibky, kamkoli přijdeš.


Pojď i ty, a ty, a ty také!


Mé lásky, vy víte, že jsme smrtelní. Je moudré nechat si puknout srdce pro někoho, kdo si své odnáší? Vždyť čas je tak krátký.


Je sladké sedět v koutku, dumat a psát v rýmech, že ty jsi celý můj svět.


Je to hrdinství, hýčkat svůj zármutek a být odhodlán nenechat se utěšit.


Ale nová tvář mi nakukuje do dveří a zvedá své oči k mým.


Nemohu než otřít si slzy a změnit tóninu písně.


Neboť čas je tak krátký.


Jestli chceš, nechám zpěvu.


Jestli ti z toho buší srdce, přestanu se ti dívat do tváře.


Jestli tě to leká při chůzi, ustoupím stranou a půjdu jinudy.


Jestli tě to mate při vití věnců, vyhnu se tvé osamělé zahradě.


Jestli to rozjařuje a bouří vodu, nepopluji už s člunem podél tvého břehu.


Propusť mě ze svých sladkých pout, má lásko. Dost už toho vína polibků!


Mlha těžkého kadidla mi dusí srdce.


Otevři dveře, udělej místo jitřnímu světlu.


Jsem ztracen v tobě, zahalen v záhybech tvého laskání.


Propusť mě ze svého kouzla a vrať mi mužnost, abych ti mohl nabídnout osvobozené srdce.


Svírám jí ruce a tisknu si je k hrudi.


Pokouším se naplnit si náruč jejími půvaby, vyloupit její sladký úsměv polibky, vypít očima její temné pohledy.


Ale běda, kde je? Kdo dokáže připravit nebe o jeho modř?


Pokouším se uchopit krásu; uniká a zanechává mi v rukou jen tělo.


Zmaten a znaven se vracím.


Jak se může tělo dotknout květu, jehož se smí dotýkat jen duch?


Drahá, mé srdce ve dne v noci touží po setkání s tebou - po setkání, jež je jako smrt, která všechno spolyká.


Smeť mě jako bouře; vezmi si vše, co mám; rozbij můj spánek a vydrancuj mé sny. Olup mě o můj svět.


V té zkáze, v naprosté nahotě ducha splyňme spolu v kráse.


Běda, marná touha! Kde doufat v takové splynutí kromě v tobě, Bože?


Dozpívej tedy poslední píseň a odejděme.


Zapomeň na tu noc, když už skončila.


Koho se to pokouším sevřít v náručí? Sen nelze uchopit.


Mé chtivé ruce mi tisknou k srdci prázdnotu a ona mi zraňuje prsa.


Proč zhasla lampa?


Zakryl jsem ji pláštěm, abych ji ochránil před větrem, a proto zhasla.


Proč zvadl květ?


Přitiskl jsem si jej k srdci s úzkostlivou láskou, a proto zvadl.


Proč vyschl proud?


Postavil jsem přes něj hráz, abych jej měl jen pro sebe, a proto vyschl.


Proč praskla struna na harfě?


Pokoušel jsem se z ní vynutit tón, který byl nad její síly, a proto praskla.


Proč mě zahanbuješ pohledem?


Nepřišel jsem jako žebrák.


Jen na prchavou hodinu jsem stanul na konci vašeho dvora za plotem zahrady.


Proč mě zahanbuješ pohledem?


Ani růži jsem si neutrhl ve vaší zahradě, ani plod jsem si nevzal.


Skromně jsem se uchýlil do stínu u cesty, kde smí postát každý cizí poutník.


Ani růži jsem neutrhl.


Ano, mé nohy byly znaveny a spustil se liják.


Vítr zanaříkal mezi rozkymácenými pruty bambusu.


Mraky přeběhly po obloze, jako by prchaly před porážkou.


Mé nohy byly znaveny.


Nevím, co sis o mně myslela, ani na koho jsi čekala u dveří.


Blesk ti oslnil bedlivé oči.


Jak jsem mohl vědět, že mě vidíš stát ve tmě?


Nevím, co sis o mně myslela.


Den skončil a déšť na chvíli ustal.


Odcházím ze stínu stromu na konci vaší zahrady, opouštím travnaté sedátko.


Setmělo se; zavři dveře; odcházím svou cestou.


Den skončil.


Kam spěcháš s košíkem tak pozdě navečer, když už trh skončil?


Všichni se vrátili s břemeny domů; za stromy vesnice vykukuje měsíc.


Ozvěna hlasů, volajících na přívozníka, letí přes černé vody k dalekým bažinám, kde spí divoké kachny.


Kam spěcháš s košíkem, když už trh skončil?


Spánek položil prsty na oči země.


Vraní hnízda zmlkla a ševel bambusového listí mlčí.


Rolníci, kteří se vrátili z polí domů, si prostírají rohože na dvorcích.


Kam spěcháš s košíkem, když už trh skončil?


Bylo poledne, když jsi odešel.


Slunce žhnulo na obloze.


Skončila jsem se svou prací a posadila se sama na balkon, když jsi odešel.


Občasné závany větru přinášely vůně mnoha vzdálených polí.


Holubi neúnavně vrkali ve stínu a do mého pokoje se vloudila včela se zprávami z mnoha vzdálených polí.


Vesnice spala v polední výhni. Cesta byla opuštěná.


Šumot listí se zvedal a umíral v náhlých záchvěvech.


Dívala jsem se na oblohu a tkala v modři písmenka jména, které jsem kdysi znala, zatímco vesnice spala v polední výhni.


Zapomněla jsem si splést vlasy v cop. Lenivý vánek si s nimi pohrával po mých tvářích.


Řeka ubíhala nezčeřena pod stinným břehem.


Líná oblaka se ani nepohnula.


Zapomněla jsem si splést vlasy.


Bylo poledne, když jsi odešel.


Prach cesty byl horký a pole lapala po dechu.


Holubi vrkali v hustém listí.


Byla jsem sama na balkoně, když jsi odešel.


Byla jsem jen jednou z mnoha žen, které měly plné ruce práce s všedními úkoly domácnosti.


Proč sis vybral zrovna mne a odvedl mě z chladného útulku našeho prostého života?


Nevyjádřená láska je posvátná. Září jako drahokam v šeru skrytého srdce. Ve světle zvědavého dne vypadá žalostně temná.


Ach, prorazil jsi kryt mého srdce, vyvlekl mou rozechvělou lásku ven a navždy jsi zničil ten šerý kout, kde skrývala své hnízdo.


Ostatní ženy jsou stejné, jako byly dřív.


Nikdo nenakoukl do jejich nejvnitřnějšího nitra a ony samy neznají svá tajemství.


Lehko se usmívají a pláčí, klábosí a pracují. Denně chodí do chrámu, rozsvěcují své lampy a nosí z řeky vodu.


Doufala jsem, že má láska zůstane ušetřena třaslavé hanby žen bez přístřeší, ale ty odvracíš tvář.


Ano, před tebou je cesta otevřena, ale mně jsi zamezil návrat a nechals mě obnaženou před světem, jehož oči bez víček civí ve dne v noci.


Utrhl jsem tvou květinu, světe.


Přitiskl jsem si ji na srdce a trn mě bodl.


Když den pohasl a setmělo se, zjistil jsem, že květ je zvadlý, ale bolest zůstala.


Budeš mít ještě mnoho květů, vonných a pyšných, světe.


Ale můj čas k trhání uplynul a v temné noci už nemám svou růži, jen bolest zůstala.


Jednoho jitra mi v květinové zahradě přišla slepá dívka nabídnout věnec z květů pokrytý lotosovým listem.


Pověsil jsem si jej na šíji a slzy mi vstoupily do očí.


Políbil jsem ji a řekl jsem: "Jsi slepá jako květy.


Ani sama nevíš, jak krásný je tvůj dar."


Ženo, nejsi jen dílem Boha, ale i mužů; stále tě obdařují krásou ze svých srdcí.


Básníci ti tkají šat z vláken zlaté fantazie; malíři dávají tvé podobě stále novou nesmrtelnost.


Moře vydává své perly, doly své zlato a letní zahrady své květy, aby tě zasypaly, pokryly a učinily ještě vzácnější.


Touha mužských srdcí skrápí tvé mládí svou slávou.


Jsi napůl žena a napůl sen.


Uprostřed shonu a vřavy života stojíš němá a tichá, osamělá a nezávislá, Kráso, vytesaná v kameni.


Velký Čas ti zamilovaně sedí u nohou a šeptá:


"Mluv, mluv ke mně, má lásko; mluv, má nevěsto!"


Ale tvá řeč je uzavřena v kameni, Nehybná Kráso.


Jen klid, mé srdce, ať je čas rozchodu sladký.


Ať není smrtí, nýbrž naplněním.


Ať se láska přetaví ve vzpomínku a bolest v písně.


Ať let oblohou skončí složením křídel nad hnízdem.


Ať je poslední dotek tvých rukou něžný jako noční květ.


Staň na okamžik tiše, Krásný Konci, a vyslov své poslední slovo mlčením.


Skláním se před tebou a zvedám lampu, aby ti posvítila na cestu.


Po šeré stezce snů šel jsem hledat lásku, která byla v minulém zrození mou.


Její dům stál na konci opuštěné ulice.


Její oblíbený páv seděl ve večerním vánku na svém bidýlku a její holubi mlčeli v koutech.


Postavila lampu ke dveřím a stanula přede mnou.


Zvedla velké oči k mé tváři a němě se zeptala: "Jak se ti vede, příteli?"


Pokoušel jsem se odpovědět, ale naše řeč byla ztracena a zapomenuta.


Přemýšlel jsem a přemýšlel; nemohl jsem si vybavit v paměti naše jména.


Slzy jí zářily v očích. Vztáhla ke mně pravou ruku. Uchopil jsem ji a mlčky jsem stál.


Naše lampa zablikala ve večerním vánku a zhasla.


Musíš už jít, poutníku?


Noc je tichá a tma omdlévá nad lesy.


Na našem balkonu jsou jasné lampy, všechny květy jsou čerstvé a mladistvé oči ještě bdí.


Nadešel už čas tvého odchodu?


Musíš už jít, poutníku?


Nesvazujeme ti nohy prosebnými pažemi.


Dveře jsou otevřeny. Tvůj kůň stojí osedlán u vrat.


Leda písněmi jsme se pokoušely zahradit ti cestu.


Leda očima jsme se pokoušely tě zastavit.


Nedokážeme tě zadržet, poutníku. Máme jen své slzy.


Jaký neuhasitelný oheň ti plane v očích?


Jaká neklidná horečka ti proudí v krvi?


Jaké volání ze tmy tě to žene?


Jaké strašné zaklínání jsi vyčetl z hvězd na obloze, že ti noc, němá a podivná, vstoupila do srdce se zapečetěným tajným poselstvím?


Jestli nestojíš o veselé schůzky, jestli musíš mít klid, zemdlené srdce, zhasneme své lampy a umlčíme své harfy.


Budeme tiše sedět ve tmě v šumotu listí a unavený měsíc ti bude zalévat okno bledými paprsky.


Jaký to bezesný duch z hlubin půlnoci se tě dotkl, poutníku?


Strávil jsem den v palčivém, horkém prachu na cestě.


Teď v chladném večeru klepám na dveře hostince. Je opuštěný a v troskách.


Ponurý ašathový strom strká hladové pařáty do zejících puklin zdí.


Byly dny, kdy si sem poutníci přicházeli omýt znavené nohy.


Rozprostírali si rohože na dvoře v šerém světle časného měsíce, seděli a hovořili o cizích zemích.


Osvěženi se probouzeli ráno, kdy je rozveselovali ptáci a květiny na ně přátelsky kývaly hlavami z trávy u cesty.


Když jsem však přišel já, nečekala tu na mne žádná rozsvícená lampa.


Jen černé stopy kouře mnoha zapomenutých večerních lamp hleděly ze zdí jako slepé oči.


Světlušky se míhají v křoví u vyschlého rybníka a pruty bambusu vrhají stíny na zarostlou stezku.


Jsem hostem nikoho na konci svého dne.


Přede mnou je dlouhá noc a já jsem unaven.


Je to zase tvé volání?


Přišel večer. Únava mě obepíná jako paže žadonící lásky.


Voláš mě?


Dal jsem ti celý svůj den, krutá paní, musíš mě oloupit i o mou noc?


Někde má všechno své meze a samota mé tmy patří jen mně.


Musí jí pronikat tvůj hlas a bušit do mne?


Nemá snad večer u tvých vrat hudbu spánku?


Nešplhají na oblohu nad tvou nelítostnou věží nikdy hvězdy s mlčenlivými křídly?


Neopadávají ve tvé zahradě nikdy květy v měkké smrti do prachu?


Musíš mě volat, neklidná?


Ať tedy smutné oči lásky nadarmo bdí a pláčou.


Ať lampa hoří v osamělém domě.


Ať převozní člun odveze znavené dělníky domů.


Nechávám své sny za sebou a spěchám za tvým voláním.


Bloudící šílenec hledal kouzelný kámen - rozcuchané vlasy, vyrudlé a plné prachu, tělo vyzáblé jako stín, rty těsně semknuté jako zavřené dveře srdce, oči planoucí jak lampička světlušky, která hledá druha.


Před ním burácel nekonečný oceán.


Upovídané vlny hovořily bez ustání o skrytých pokladech a dráždily nevědomce, který jim nerozuměl.


Nezbyla mu snad už žádná naděje, a přece nepřestal, protože hledání se mu stalo životem -


tak jako oceán navždy vztahuje k nebi paže po nedosažitelném -


tak jako hvězdy chodí v kruhu za cílem, kterého nikdy nemohou dosáhnout -


tak neustále bloudil šílenec se zaprášenými, vyrudlými vlasy po opuštěném pobřeží a hledal kouzelný kámen.


Jednou ho potkal vesnický chlapec a zeptal se ho: "Kdes přišel k tomu zlatému řetězu, co máš kolem pasu?"


Šílenec se zarazil - řetěz, kdysi železný, byl skutečně ze zlata; nebyl to sen, ale nevěděl, kdy se proměnil ve zlato.


Prudce se tloukl do hlavy - kde, kde to vlastně, aniž o tom věděl, dosáhl cíle?


Zvykl si sbírat oblázek za oblázkem, dotýkat se jimi řetězu a zase je odhazovat a ani se už přitom nedíval, zda nedošlo ke změně; tak šílenec našel a zase ztratil svůj kouzelný kámen.


Slunce bylo nízko nad západem, obloha byla ze zlata.


Šílenec se vracel po vlastních stopách a znovu hledal ztracený poklad, s vyčerpanými silami, s ohnutým tělem a se srdcem na prach, jako strom vyvrácený z kořenů.


I když už volnými kroky přichází večer a dává znamení, aby umlkly všechny písně,


i když si už tvoji společníci šli odpočinout a ty jsi unaven,


i když se ze tmy klube strach a tvář oblohy je zahalena závojem -


přesto mě, můj ptáčku, poslechni a neskládej křídla.


Není to šero lesního listoví, je to moře, které se vzdouvá jako temný, černý had.


Není to tanec kvetoucího jasmínu, je to lesklá pěna.


Ach, kde je slunečné zelené pobřeží, kde je tvé hnízdo?


Poslechni mě, můj ptáčku, a neskládej křídla.


U tvé cesty leží osamělá noc, svítání spí za stinnými kopci.


Hvězdy tají dech a počítají hodiny, slaboučký měsíc pluje hlubokou nocí.


Poslechni mě, můj ptáčku, a neskládej křídla.


Nemáš v co doufat, nemáš se čeho bát.


Nemáš slova, nemáš šepot, nemáš pláč.


Nemáš domov ani lože k odpočinku.


Máš jen svůj pár křídel a nebe bez cesty.


Poslechni mě, můj ptáčku, a neskládej křídla.


Nikdo nežije navěky, bratře, a nic netrvá věčně. Pamatuj si to a raduj se.


Náš život není jediné staré břímě, naše cesta není jediná dlouhá pouť.


Nemusí jediný osamělý básník zpívat jedinou obstarožní píseň.


Květ vadne a umírá; ale ten, kdo jej nosí, nemusí po něm navždy truchlit.


Pamatuj si to, bratře, a raduj se.


Je zapotřebí dlouhé pauzy, aby vetkala do hudby dokonalost.


Život se sklání k svému západu, aby se utopil ve zlatých stínech.


Lásku je třeba zavolat od její hry, aby se napila žalu a zrodila se v nebi slz.


Pamatuj si to, bratře, a raduj se.


Spěcháme sesbírat své květy, aby je nezpustošily míjející větry.


Utrhávání polibků, které by zmizely, kdybychom otáleli, nám zrychluje tep a rozjasňuje zrak.


Náš život je dychtivý a naše touhy prudké, neboť čas rozeznívá zvon loučení.


Pamatuj si to, bratře, a raduj se.


Nemáme čas sevřít něco v dlaních, rozdrtit a odhodit do prachu.


Hodiny skrývají své sny v záhybech roucha a rychle prchají.


Náš život je krátký; jen pár dní vydává pro lásku.


Kdyby to bylo pro práci a dřinu, byl by nekonečně dlouhý.


Pamatuj si to, bratře, a raduj se.


Krása je nám sladká, protože tančí k téže prchavé melodii jako naše životy.


Vědění je nám vzácné, protože nikdy nebudeme mít čas je dokončit.


Vše se dělá a dovršuje ve věčném Nebi.


Ale smrt udržuje pozemské květy iluze věčně čerstvé.


Pamatuj si to, bratře, a raduj se.


Ženu se za zlatou laní.


Můžete se usmívat, přátelé, ale já pronásleduji vidinu, která mi uniká.


Letím přes hory a doly, putuji bezejmennými zeměmi, protože se ženu za zlatou laní.


Vy chodíte nakupovat na trh a vracíte se domů obtíženi zbožím, ale mne zasáhlo kouzlo větrů bez domova, nevím kdy a kde.


Nemám v srdci žádné starosti; vše, co mi patřilo, jsem nechal daleko za sebou.


Letím přes hory a doly, putuji bezejmennými zeměmi - protože se ženu za zlatou laní.


Vzpomínám na jeden den v dětství, kdy jsem si pouštěl v příkopu papírovou lodičku.


Byl mokrý červencový den; byl jsem sám a šťasten se svou hrou.


Pouštěl jsem si papírovou lodičku v příkopu.


Najednou zhoustly bouřkové mraky, přihnaly se poryvy větru a déšť se začal řinout v proudech.


Bystřiny blátivé vody se přivalily, zvedly hladinu a potopily mou loďku.


Trpce jsem si v duchu pomyslel, že se bouře přihnala schválně, jen aby mi zkazila radost; že všechna její zlomyslnost je namířena proti mně.


Dnes je dlouhý, zamračený červencový den a já pořád vzpomínám na všechny ty hry v životě, v nichž jsem prohrál.


Vyčítal jsem osudu různé kousky, co mi kdy provedl, když jsem si najednou vzpomněl na tu papírovou lodičku, která se utopila v příkopu.


Den ještě neuplynul a trh ještě neskončil - trh na břehu řeky.


Bál jsem se, že jsem vše promrhal a ztratil poslední halíř.


Ale ne, bratře, ještě mi něco zbylo. Osud mě ještě neošidil o všecko.


Nákupy a prodeje jsou skončeny.


Všechny pohledávky na obou stranách byly vyrovnány a je čas jít domů.


Ale co ty, hlídači vrat, ty chceš svůj poplatek?


Neboj se, ještě mi něco zbylo. Osud mě ještě neošidil o všecko.


Náhlé bezvětří vyhrožuje bouří a nízké mraky na západě nevěští nic dobrého.


Zakřiknutá voda čeká na vítr.


Spěchám se přepravit přes řeku, než mě stihne noc.


Ty chceš svou odměnu, převozníku?


Ano, bratře, ještě mi něco zbylo. Osud mě ještě neošidil o všecko.


U cesty pod stromem sedí žebrák. Běda, dívá se mi do tváře s plachou nadějí.


Myslí, že jsem zbohatl celodenními výdělky.


Ano, bratře, ještě mi něco zbylo. Osud mě ještě neošidil o všecko.


Noc je stále temnější a cesta osamělejší. Světlušky září mezi listím.


Kdo mě to sleduje opatrnými, tichými kroky?


Už vím - ty mě chceš oloupit o všechny zisky. Nezklamu tě.


Neboť mi ještě něco zbylo a osud mě ještě neošidil o všecko.


O půlnoci přicházím domů. Ruce mám prázdné.


Čekáš s úzkostí v očích u dveří, nespíš a mlčíš.


Jako vyděšený pták mi s dychtivou láskou vletíš do náručí.


Ach, můj Bože, mnoho mi ještě zbylo. Osud mě ještě neošidil o všecko.


Po dlouhé dny tvrdé dřiny jsem stavěl chrám. Neměl dveří ani oken, zdi byly tlusté, z masivních kamenů.


Zapomněl jsem na všechno ostatní, vyhýbal jsem se světu a zíral jsem unešeně na sochu, kterou jsem si postavil na oltář.


Uvnitř byla pořád noc, ozářená lampami s vonným olejem.


Neustálý kouř kadidla mi těžkými smyčkami ovíjel srdce.


Nespal jsem a tesal do zdí fantastické postavy ze spletitých, záhadných čar - okřídlené koně, květiny s lidskými tvářemi, ženy s údy jako hadi.


Nikde jsem neponechal otvor, kudy by mohl dovnitř zpěv ptáků, šumot listí nebo ruch živé vesnice.


Jediným zvukem, který se rozléhal pod temnou klenbou, byly modlitby, jež jsem zpíval.


Duch mi zbystřil a zklidněl jako vztyčený plamen, smysly mi omdlévaly v extázi.


Vůbec jsem nevěděl, jak plyne čas, až hrom uhodil do chrámu a srdcem mi projela bolest.


Lampa vypadala najednou bledě a zahanbeně; řezby na zdech, jako spoutané sny, nesmyslně civěly do světla, jako by se nejraději schovaly.


Podíval jsem se na sochu na oltáři. Viděl jsem, že se usmívá a že oživla dotekem Boha. Noc, kterou jsem uvěznil, roztáhla křídla a zmizela.


Nejsi nekonečně bohatá, má trpělivá, snědá matko prašná země.


Dřeš se, abys naplnila ústa dětí, ale jídla je málo.


Dar radosti, který nám přichystáš, není nikdy dokonalý.


Hračky, jež děláš svým dětem, jsou křehké.


Nemůžeš splnit všechny naše hladové naděje, ale měl bych tě snad proto opustit?


Tvůj úsměv, zastíněný bolestí, je mým očím sladký.


Tvá láska, která nezná naplnění, je drahá mému srdci.


Dávalas nám ze svých prsou pít život, nikoli nesmrtelnost, proto tvé oči stále bdí.


Po věky pracuješ s barvou a písní, a přece není tvé nebe ještě dostavěno, jen jeho smutný náznak.


Nad tvými výtvory krásy se vznáší slzná mlha.


Vliji své písně do tvého němého srdce a svou lásku do tvé lásky.


Budu tě uctívat prací.


Viděl jsem tvou něžnou tvář a miluji tvůj chmurný prach, Matko Země.


V audienční síni světa sedí prosté stéblo trávy na témž koberci jako sluneční paprsek a půlnoční hvězdy.


I mé písně tak sdílejí sídlo v hlubině světa s hudbou mraků a lesů.


Ale tvé bohatství, boháči, nemá podíl na prosté vznešenosti radostného zlata slunce ani na jemné záři zasněného měsíce.


Obloha, která vše objímá, mu nežehná.


A až přijde smrt, tvé bohatství zbledne a zvadne a zhroutí se v hromádku prachu.


O půlnoci prohlásil muž, který se chtěl stát asketou:


"Je čas vzdát se domova a jít hledat Boha. Kdo mě to tu zdržoval tak dlouho v klamu?"


"Já," zašeptal Bůh, ale mužovy uši byly hluché.


Jeho žena spala s dítětem v náručí na kraji lože.


"Kdo jste vy, kteří jste mě tak dlouho klamali?" zeptal se muž.


"Je to Bůh," řekl hlas znovu, ale muž neslyšel.


Dítě zaplakalo ze sna a přitulilo se k matce.


"Stůj, blázne, neopouštěj domov!" rozkázal mu Bůh, ale muž zase neslyšel.


Tu si Bůh povzdychl a postěžoval: "Proč mě můj služebník opouští a odchází mě hledat?"


Před chrámem se konal trh. Od časného jitra pršelo a den se chýlil ke konci.


Jasnější než všechna radost davu byl jasný úsměv děvčátka, které si za halíř koupilo píšťalku z palmového listu.


Pronikavý jásot píšťalky se vznášel nad vším smíchem a hlukem.


Nekonečný dav lidí se valil a srážel. Cesta byla blátivá, řeka vzdutá a pole pokryté vodou neustálých dešťů.


Větší než všechny starosti davu byla starost malého chlapce - neměl ani halíř, aby si koupil malovanou hůlku.


Jeho toužebný pohled, upřený na krám, měnil celé shromáždění v něco tak žalostného!


Nádeník a jeho žena ze západních krajů pilně vyrývají hlínu pro cihelnu.


Jejich dceruška chodí k přístavišti u řeky; drhnutí a umývání hrnců a pánví nebere konce.


Její bratříček s oholenou hlavou, hnědý, nahý, údy pokryté blátem, chodí za ní a trpělivě čeká na vysokém břehu na její příkazy.


Děvče se vrací domů s plným džbánem na hlavě, v levé ruce nese vyleštěný měděný hrnec a pravou drží dítě - drobná služka své matky, obtížená břemenem starostí o domácnost.


Jednoho dne jsem uviděl toho nahého kluka sedět s nataženýma nohama.


Jeho sestra dřepěla ve vodě, hrstí hlíny drhla hrnec a otáčela jím sem a tam.


Nablízku se páslo po břehu jehně s jemnou srstí.


Přiblížilo se k místu, kde seděl chlapec, najednou hlasitě zabečelo, kluk se polekal a vykřikl.


Sestra nechala umývání a vyběhla nahoru.


Objala jednou paží bratříčka, druhou jehně a rozdělujíc mezi ně svou něhu, svazovala zvířecí dítě a dítě lidské jediným poutem lásky.


Bylo to v květnu. Parné poledne se zdálo bez konce. Suchá země lapala v horku žíznivě po dechu.


Tu jsem uslyšel od řeky zavolání: "Pojď, drahoušku!" Zavřel jsem knihu a otevřel okno, abych se podíval ven.


Uviděl jsem velkého buvola se zablácenou kůží, jak stojí u řeky s mírným, trpělivým pohledem; chlapec, po kolena ve vodě, jej volal ke koupeli.


Pobaveně jsem se usmál a v srdci jsem pocítil dotek něhy.


Často se v duchu ptám, kde se skrývají hranice porozumění mezi člověkem a zvířetem, jehož srdce nezná jazyk slov.


A kterým prvotním rájem procházela v pradávném jitru tvoření prostá stezka, po níž se jejich srdce navzájem navštěvovala.


Stopy jejich opětovných šlépějí nebyly smazány, ačkoli jejich příbuznost je dávno zapomenuta.


A přece se někdy v jakési bezeslovné hudbě probudí šerá vzpomínka a zvíře pohlédne člověku do tváře s něžnou důvěrou a člověk se podívá zvířeti do očí s pobavenou náklonností.


Zdá se, jako by se tu potkali dva přátelé v maskách a jen nejasně se v přestrojení poznávali.


Pohledem svých očí mohla bys vyloupit všechno bohatství písní, jež tryskají básníkům z loutny, krásná ženo.


Ale ty nedopřáváš sluchu jejich velebení - proto tě přicházím velebit.


Mohla bys pokořit u svých nohou nejpyšnější hlavy světa.


Ale ty uctíváš jen své milované, které sláva nezná - proto tě uctívám.


Dokonalost tvých paží by pouhým dotekem dodala lesk královské nádheře.


Ale ty jich užíváš k zametání prachu a k čištění svého skromného domova - proto mě naplňuješ úctou.


Proč mi tak tiše šeptáš do ucha, Smrti, má Smrti?


Když se květy večer zavírají a dobytek se vrací do stájí, pokradmu ke mně přicházíš a říkáš slova, kterým nerozumím.


Musíš se mi tak dvořit a dobývat mě opiem ospalého šepotu a chladných polibků, Smrti, má Smrti?


Nebudou při naší svatbě žádné okázalé obřady?


Neovineš si své zažloutlé, stočené kadeře věncem?


Neponese před tebou nikdo tvou vlajku a nebude noc hořet rudým světlem pochodní, Smrti, má Smrti?


Přijď za zvuku svých lastur, přijď v bezesné noci.


Oblékni mě do karmínového pláště, uchop mou ruku a vezmi si mě.


Nechť tvůj kočár s koňmi netrpělivě řehtajícími stojí připraven u mých dveří.


Zvedni mi závoj a hrdě se mi podívej do tváře, Smrti, má Smrti!


Dnes v noci si budeme hrát na smrt, má nevěsta a já.


Noc je černá, mraky na nebi jsou nevyzpytatelné a vlny zuří na moři.


Opustili jsme lože snů, otevřeli dveře dokořán a vyšli ven, má nevěsta a já.


Usedli jsme na houpačku a bouřlivý vítr nás zezadu divoce rozhoupal.


Má nevěsta vykřikla strachem a radostí, zachvěla se a přitiskla se mi na prsa.


Dlouho jsem jí sloužil s něhou.


Dělal jsem jí lože z květů a zavíral dveře, abych ochránil její oči před drsným světlem.


Jemně jsem ji líbal na rty a tiše jí šeptal do uší, až napůl omdlévala ospalostí.


Ztrácela se v nekonečné mlze neurčité něhy.


Neodpovídala na mé doteky, mé písně se ji marně pokoušely probudit.


Až dnes v noci k nám zalétlo z divočiny volání bouře.


Má nevěsta se zachvěla a vstala, vzala mě za ruku a vyšla ven.


Vlas jí poletuje ve větru, závoj se vzdouvá, věnec jí šustí na prsou.


Smrt postrčila její houpačku do života.


Stanuli jsme si tváří v tvář a srdcem proti srdci, má nevěsta a já.


Bydlela na svahu hory na kraji kukuřičného pole, blízko pramene, z něhož se řinou rozesmáté potůčky pod slavnostní stíny prastarých stromů. Ženy si sem přicházely naplnit džbány a poutníci odpočinout a pohovořit. Den co den pracovala a snila za doprovodu zurčícího proudu.


Jednoho večera přišel z vrcholku zahaleného mraky cizinec; vlasy měl spleteny jako ospalé hady. "Kdo jsi?" ptali jsme se ho s údivem. Neodpověděl, usedl k hovornému potůčku a mlčky se díval na chatrč, v níž bydlela. Srdce se nám sevřela strachem, a když byla noc, spěchali jsme domů.


Když příštího jitra přišly ženy k prameni pod deodárovým stromem pro vodu, našly dveře chaty otevřeny, ale její hlas byl pryč a pryč byl i její usměvavý obličej. Prázdný džbán ležel na podlaze a její lampa sama dohořela v koutě. Nikdo nevěděl, kam zmizela, než nastalo jitro - a cizinec už tu také nebyl.


V květnu slunce zesílilo a sníh roztál a my jsme seděli u pramene a plakali. Divili jsme se v duchu: "Je v té zemi, kam odešla, pramen, aby si v těch horkých, žíznivých dnech mohla naplnit svou nádobu vodou?" A zmateně jsme se vyptávali jeden druhého: "Je za těmi horami, pod nimiž žijeme, země?"


Byla letní noc; vánek vanul od jihu; já jsem seděl v jejím opuštěném pokoji, kde dosud stála nerozžatá lampa. A tu mi najednou zmizely hory před očima, jako když někdo odtáhne záclonu. "To je ona, to ona přichází! Jak se máš, mé dítě? Jsi šťastná? Ale kde najdeš pod tím širým nebem útulek? A běda, není tu náš pramen, aby uhasil tvou žízeň."


"Je tu táž obloha," řekla. "Jenže je osvobozena od přehrady hor. Je tu týž pramen, vyrostlý v řeku - táž země, rozšířená v rovinu." "Všechno je tu," vzdychl jsem, "jen my tu nejsme." Smutně se usmála a odvětila: "Jste v mém srdci." Probudil jsem se a slyšel, jak do noci zurčí potok a šumí deodár.


Přes zelená a žlutá rýžoviště se šinou stíny podzimních oblaků, pronásledované rychlým sluncem.


Včely zapomínají sát svůj med; opilé světlem se bláznivě potácejí a bzučí.


Kachny na říčních ostrovech radostně lomozí pro nic za nic.


Nevracejte se dnes ráno nikdo domů, bratři, nechoďte nikdo do práce.


Vezměme útokem modrou oblohu a v letu pleňme prostor.


Smích se vznáší ve vzduchu jako pěna na vzduté vodě.


Promarněme dnešní jitro, bratři, zbytečnými písněmi!


Kdo jsi, čtenáři, který čteš mé básně ode dneška za sto let?


Nemohu ti poslat z bohatství tohoto jara ani jediný květ, ani jediný paprsek zlata z nynějších oblaků.


Otevři dveře a rozhlédni se kolem.


Ve své rozkvetlé zahradě můžeš nasbírat vonné vzpomínky na květy zmizelé před sto lety.


V radosti svého srdce můžeš pocítit živoucí radost, která zpívala jednoho jarního jitra, vysílajíc svůj šťastný hlas do dálky sta let.


DÁREK Z LÁSKY


Nechal jsi zaniknout královskou svoji moc, Šáhdžaháne, jen aby zůstala navěky jediná slza lásky.


Čas nezná slitování s lidským srdcem, vysmívá se jeho truchlivému zápasu o vzpomínky.


Okouzlil jsi jej krásou, zajal jej a korunoval beztvarou smrt nevadnoucím tvarem.


Tajemství všeptané v tichu noci do ucha tvé milované je vryto do věčného mlčení kamene.


Říše se rozpadají v prach a staletí mizí ve stínech, ale mramor dodnes vzdychá ke hvězdám: "Vzpomínám."


"Vzpomínám." - Život však zapomíná, neboť se obrací k Nekonečnu; a kráčí svou cestou nezatížen, zanechávaje své vzpomínky ztraceným podobám krásy.


Přijď na cestičku do mé zahrady, má lásko. Procházej se kolem zanícených květů, jež se budou tlačit do tvého dohledu. Procházej se kolem nich a občas se zastav u náhodné radosti, která jako náhlý zázrak západu slunce ozáří, ale unikne.


Neboť dar lásky je plachý, nikdy neprozradí své jméno, míhá se ve stínech a rozhazuje do prachu záchvěvy radosti. Vezmi si jej, nebo se ho navěky vzdej. Ale dar, který lze uchopit, je jenom křehká květina či lampa s plamínkem, který jen blikotá.


Na mé vinici dozrává hrozen za hroznem, tísní se jeden vedle druhého. V mukách plnosti vzpínají se vzhůru ke světlu.


Vejdi hrdě do mé vinice, má paní, posaď se ve stínu, trhej zralé hrozny a přinuť je, aby vydaly celé břímě své sladkosti tvým rtům.


Na mé vinici mávají ve slunci motýli křídly, listí se chvěje a hrozny hlasitě volají, že dosáhly úplnosti.


Je blízká mému srdci jako luční květ zemi; je mi sladká jako spánek unaveným údům. Má láska k ní je můj život, který se ve své plnosti valí kupředu jako řeka při podzimní povodni, tekoucí s vážnou odevzdaností. Mé písně jsou zajedno s mou láskou jako zurčení potoka, který zpívá všemi svými vlnami a pramínky.


Žádal bych ještě víc, kdybych měl oblohu se všemi hvězdami i svět s jeho nekonečným bohatstvím; ale spokojil bych se s nejmenším koutkem této země, kdyby ona byla mou.


Zazpívej, básníku, ve světle rozmařilého jarního dne píseň o těch, kdo procházejí kolem a nelelkují, kdo se smějí, když běží, a nikdy se neohlédnou, kdo rozkvétají v hodině nemudrujícího potěšení a v okamžiku bez lítosti vadnou.


Neseď tiše, abys přebíral růženec svých uplynulých slz a úsměvů - nezastavuj se, abys sebral okvětní plátky opadalé v minulé noci, nehledej, co ti uniká, abys pochopil smysl, jenž ti není jasný - ponech ve svém životě propasti, aby z jejich hlubin vytryskla hudba.


Málo už zbylo, všechno jsem promrhal za jediné bezstarostné léto. Stačí to už jen na píseň, kterou ti zazpívám; na uvití řetízku z květů, který ti jemně sevře zápěstí; na to, abych to pověsil do tvého boltce jako kulatou růžovou perlu, jež je jak uzardělé zašeptání; na vklad do hry jediného večera a naprostou prohru.


Můj člun je křehký a malý, nehodí se k přeplouvání divokých vln období dešťů. Jestli do něj zlehka vstoupíš, popluji s tebou zvolna v závětří břehu, kde se temná voda čeří jako spánek zbrázděný snem; kde vrkot holuba na svěšených větvích mění polední stíny v nářek. A na konci dne, až budeš znavena, utrhnu promáčenou lilii, vetknu ti ji do vlasů a odejdu.


Je tu pro tebe místo. Jsi sama se svým snopkem rýže. Můj člun je přeplněn, je těžce naložen, ale jak bych tě mohl odmítnout? Tvé mladé tělo je štíhlé jako liána, v koutcích tvých očí se občas mihne úsměv a tvůj šat má barvu dešťového mraku.


Cestující vystoupí u různých cest a zamíří do různých domovů. Ty budeš chvíli sedět na přídi mého člunu, a až bude cesta u konce, nikdo tě nezadrží.


Kam půjdeš a v které sýpce uložíš svůj snop? Nebudu se tě ptát, ale až stáhnu plachty a uvážu svůj člun, budu večer sedět a říkat si: Kam jsi šla? Ve které sýpce jsi uložila svůj snop?


Tvůj koš je těžký, ženo, a tvoje údy jsou znaveny. Jak daleko ses to vypravila a jaký hlad po zisku tě žene? Cesta je dlouhá a prach na slunci horký.


Hleď, jezero je hluboké a plné, jeho voda temná jak vraní oko. Břehy jsou svažité a hebké travou.


Ponoř své znavené nohy do vody. Vítr poledního přílivu ti svými prsty pročeše vlasy; holubi ti zavrkají ukolébavku a listí zašeptá tajemství hnízdící ve stínech.


Co na tom záleží, jestli uplynou hodiny a slunce zapadne; jestli se cesta pustinou ztratí v blednoucím světle?


Tam je můj dům, tam za živým plotem z rozkvetlé henny; povedu tě. Ustelu ti lože a rozsvítím lampu. A ráno, až v neklidu dojení krav procitnou ptáci, probudím i tebe.


( 10 )


Co žene tyto včely z jejich domova - ty stopaře neviditelných stop? Jaké volání zaznívá z jejich dychtivých křídel? Jak mohou slyšet hudbu, která spí v duši květin? Jak mohou najít cestu do komůrky, kde plaše a tiše spočívá med?


Bylo to jenom rašení listů v tom létě, v létě, jež přišlo do zahrady u moře. Byl to jen šelest a šum v jižním větru, pár líných úryvků písní, a pak den skončil.


Nechť ale rozkvete láska v tom létě, jež ještě přijde do sadu u moře. Nechať se zrodí má radost, nechť tleská do dlaní a tančí ke vzdouvajícím se písním a přiměje jitro doširoka otevřít oči ve sladkém úžasu.


Když jsi, Jaro, před dávnými věky otevřelo jižní vrátka rajské zahrady a přišlo v prvním mládí na svět, vyběhli muži a ženy ze svých domů, smáli se a tančili a házeli po sobě pylem květů v bláznivém opojení veselostí.


Rok co rok přinášíš tytéž květiny, které jsi onoho raného dubna rozhodilo po své cestě. Proto i dnes vydechují povzdechy oněch časů, které jsou už jen snem - ulpělým smutkem nad zmizelými světy. Tvůj vánek je obtížen legendami o lásce, jež uvadly ve všech lidských jazycích.


Jednoho dne jsi jako čerstvý zázrak přišlo i do mého života zvířeného první láskou. Od té doby přichází skrytě každý rok něžná bázlivost oné nezkušené radosti v raných zelených poupatech tvých citroníkových květů; tvé rudé růže nesou ve svém palčivém mlčení vše, co jsem nedovedl vyslovit; vzpomínka na lyrické hodiny, ony májové dny, šumí ve vzrušení tvých nových lístků, jež se rodí stále znovu.


Včerejší noci nabídl jsem ti na zahradě pěnivé víno svého mládí. Zdvihla jsi pohár ke rtům a usmála se, když jsem ti nadzvedl závoj, rozvázal copy a přitiskl si tvou tvář sladkou mlčením na prsa - včerejší noci, když sen luny zaplavil dřímající svět.


Dnes v tichu svítání zchlazeném rosou kráčíš do božího chrámu, vykoupána a oděna v bílém, s košíkem květin v ruce. Já stojím stranou se sklopenou hlavou v mlčení jitra, ve stínu stromu u osamělé cesty k chrámu.


Nemám-li dnes stání, odpusť mi to, má milovaná. Je první letní déšť, les u řeky se zmítá a rozkvetlé kadambové stromy svádějí míjející větry poháry parfémů. Hleď, ze všech koutů oblohy vrhají blesky své pohledy a vítr ti řádí ve vlasech.


Přicházím-li se dnes před tebou sklonit, odpusť mi to, má milovaná. Všední den se skryl za clonou deště, všechna práce ve vsi ustala, louky jsou opuštěné. Příchod dešťů nachází svou hudbu ve tvých očích a červenec v modrém sárí čeká u tvých dveří s květy jasmínu pro tvé vlasy.


Sousedky ve vsi o ní říkají, že je černá - ale pro mé srdce je lilií, ano, lilií, třebas není bílá. Světlo tlumily mraky, když jsem ji poprvé uviděl na poli; hlavu měla nepokrytou, bez cípu sárí, a vlasy v copech jí volně splývaly po šíji. Možná je tmavá, jak říkají ve vsi, ale já jsem spatřil její černé oči a jsem rád.


Tepot větru hrozil bouří. Vyběhla z chaty, když zaslechla, jak její stračena vystrašeně bučí. Na okamžik obrátila velké oči k mrakům a ucítila záchvěv přicházejícího deště na obloze. Já jsem stál v koutku rýžoviště - jen ona sama ví, zda mě viděla (a možná to vím i já). Je tmavá jako poselství letního lijáku, tmavá jako stín rozkvetlého lesa; je tmavá jako touha po nepoznané lásce v nostalgické květnové noci.


Bydlela tady u rybníka s rozpadlými schody ghátu. Po mnoho večerů se dívala, jak měsíc zamlžují lístky bambusu, a v mnoha deštivých dnech přicházela k ní vůně promoklé země přes mladé výhonky rýže.


Znají její přezdívku tu mezi těmito háji datlovníků a na dvorcích, kde sedí dívky a povídají si při vyšívání svých zimních pokrývek. Voda v tomto rybníku uchovává ve svých hlubinách vzpomínku na její údy a její vlhké nohy zanechávaly den co den otisky na stezce vedoucí do vsi.


Všechny ženy, jež dnes přicházejí se džbány pro vodu, ji vídaly usmívat se prostým žertům a staří venkované přivádějící buvoly ke koupeli se každý den zastavovali u jejích dveří, aby ji pozdravili.


Mnoho plachetních člunů míjí tuto ves; mnoho poutníků odpočívá pod tímto banijánem; převozní člun přeplouvá k druhému břehu a vozí zástupy lidí na trh; ale nikdy si nevšimnou tohoto místa u cesty k vesnici blízko rybníka s rozpadlými schody ghátu - kde bydlela ta, kterou miluji.


Zatímco věky míjely a včely zneklidňovaly letní zahradu, zatímco měsíc se usmíval na noční lilie, blesky posílaly své divoké polibky mrakům a se smíchem prchaly, stál básník v koutku, zajedno se stromy a mraky. Jeho srdce mlčelo jako květina, díval se svými sny, jako to dělá měsíční srpek, a podoben letnímu vánku toulal se bez cíle.


Jednoho večera v dubnu, když měsíc vystoupil jako bublina z hlubin západu slunce a jedna dívka měla plné ruce práce se zaléváním květin a jiná krmila svou holubici a další nechávala tančit svého páva, propukl básník ve zpěv: "Ó slyšte tajemství světa! Vím, že lilie pobledla láskou k měsíci. Lotos si stahuje závoj před jitřním sluncem, a zamyslíte-li se nad tím, důvod je prostý. Smysl bzukotu včel do ucha raného jasmínu uniká učencům, ale básník jej zná."


Slunce zapadlo v zardělé záři, měsíc se potloukal za stromy a jižní vítr šeptal lotosu, že básník není tak prostý, jak se zdá. Dívky a mladíci tleskali a volali: "Tajemství světa je venku!" Dívali se jeden druhému do očí a zpívali: "Hoďme i my svá tajemství do větru!"


Tvé dny budou plné péče, musíš-li mi dát své srdce. Dveře mého domu na křižovatce jsou dokořán a moje mysl tu není - neboť zpívám.


Nikdy nebudu volán k zodpovědnosti, musíš-li mi dát své srdce. Jestli ti nyní v melodiích dávám své slovo a vážně je hodlám dodržet, až hudba zmlkne, musíš mi odpustit; neboť zákony stanovené v květnu se v prosinci snadno překračují.


Neměj to pořád na paměti, musíš-li mi dát své srdce. Až tvoje oči zazpívají láskou a tvůj hlas zčeří smích, budou mé odpovědi na tvé otázky divoké a nepříliš přesné co do faktů - je třeba jim věřit navěky a potom na ně nadobro zapomenout.


Stojí psáno, že když je muži padesát, má opustit hlučný svět a odejít do lesní samoty. Ale básník hlásá, že lesní poustevna je jenom pro mladé. Neboť je to rodiště květin a panství ptáků a včel; a skrytá zákoutí čekají na vzrušující šepot milenců. Měsíční světlo, ten polibek květům málatí, má tam hluboké poselství, ale ti, kdo je chápou, mají do padesátky daleko.


Mládí je bohužel nezkušené a svévolné, a proto je v pořádku, jestli se staří starají o domácnost a mladí se uchylují do samoty lesních stínů k přísné poslušnosti dvoření.


Kde chceš, abych tě nabídl na prodej, má písni? Tam, kde učení muži kalí letní vánek svým šňupáním, kde donekonečna diskutují, zda se olej drží sudu nebo sud drží olej, kde se zažloutlé rukopisy mračí na lehkonohou lehkovážnost života? Má píseň křičí: Ne, ach ne!


Kde chceš, abych tě nabídl na prodej, má písni? Tam, kde v mramorovém paláci tloustne boháč i jeho bohatství, kde stojí v policích knihy oděné do kůže, zdobené zlatem a oprašované otroky, s panenskými stránkami věnovanými záhadnému bohu? Má píseň vzdychá a praví: Ne, ach ne!


Kde chceš, abych tě nabídl na prodej, má písni? Tam, kde mladý student sklání hlavu nad knihou a jeho mysl se toulá v zemi snů mládí, kde po stole se potlouká próza, kde poezie se skrývá v srdci? Chtěla by sis tam v tom zaprášeném neladu hrát na schovávanou? Má píseň mlčí v plachém váhání.


Kde chceš, abych tě nabídl na prodej, má písni? Tam, kde mladá žena má plno práce v domě, kde běží do ložnice, sotva má volnou chvíli, a vytahuje zpod polštáře románek krutě zmačkaný děckem a plný vůně jejích vlasů? Má píseň si povzdychne a zachvěje se nejistou touhou.


Kde chceš, abych tě nabídl na prodej, má písni? Tam, kde ani ten nejmenší z ptačích tónů nezazní nadarmo, kde bublání potoka nachází svou plnou moudrost, kde všechny struny louten světa zalévají svou hudbou dvě rozechvělá srdce? Má píseň vykřikne: Ano, ach ano!


Zdá se mi, má drahá, že jsi před rozbřeskem života stanula pod jakýmsi vodopádem šťastných snů a naplnila si krev jeho proudícím neklidem. Nebo snad vedla tvá cesta zahradou bohů, kde ti padaly do náruče přívaly veselých jasmínů, lilií a oleandrů, vstupovaly do tvého srdce a bouřlivě se radovaly?


Tvůj smích je píseň, jejíž slova se utápějí v lomozu tónů, extáze vůní nezřených květin; je jako měsíční svit, který se dere oknem tvých rtů, když se měsíc skryje ve tvém srdci. Neptám se na důvod, zapomínám příčinu a vím jenom to, že tvůj smích je vřavou bouřícího se života.


Rád se vzdám světla kultury, rád je uhasím ve svém domě, narodím-li se v příštím životě jako pasáček v Kršnově bradžském kraji.


Pasáček, který sedí pod banijánem, pase krávy a líně splétá guňdžové květy do věnce; který vesele skáče a noří se do chladných, temných vod Jamuny.


Volá své druhy, aby už vstali, když ráno svítá a ze všech domků v uličce vyzvánějí díže, dobytek zvedá prach cestou na pastvu a ženy vycházejí na dvorky, aby podojily krávy.


Když stíny mraků se černají pod tamálovými stromy, když oba břehy potemní, mlékařky se chvějí strachem u přívozu a v lese roztahují pávi v tanci ocasní pera, dívá se na letní mračna.


Když dubnová noc sládne vůní otvírajících se květů, toulá se s pavím perem ve vlasech po ašókových hájích, kde houpačky lián se proplétají s rozkvetlými větvemi; v jižním větru zaznívá tep hudby a veselí pasáčci se scházejí na březích temně modré řeky.


Ne, bratři, nebudu vůdcem nového věku nového Bengálska, nebudu zapalovat lampu kultury zpátečníkům, narodím-li se v některém z příštích životů v mlékařské vesnici ve stinných ašókových hájích Kršnova bradžského kraje.


Já miloval jsem písečný břeh, kde v osamělých rybníčcích štěbetaly kachny a želvy se vyhřívaly na slunci; kde za večera zatoulané rybářské čluny hledaly úkryt ve stínu vysoké trávy.


Tys milovala zalesněný břeh, kde bambusové háje braly do náručí stíny; kde ženy přicházely se svými džbány pro vodu po klikatých stezkách.


Táž řeka plynula mezi námi a tutéž píseň zpívala oběma břehům. Poslouchal jsem ji, leže sám na písku pod hvězdami; a tys ji poslouchala na kraji svahu ve světle časného jitra. Jenom ta slova, která jsem z ní slyšel, jsi neznala; a tajemství, jež vyzradila tobě, zůstala pro mě navždy záhadou.


S oknem napůl otevřeným a se závojem napůl zvednutým stojíš tam a čekáš, až přijde prodavač náramků se svými cetkami. Nečinně díváš se, jak po prašné cestě skřípavě kodrcá těžce naložená kára a jak nad vzdálenou řekou sune se po obzoru lodní stožár.


Svět je pro tebe jako píseň stařeny u kolovrátku - verše beze smyslu plné náhodných obrazů.


Ale kdo ví, snad v tomto lenivém parném poledni vydal se na cestu cizinec s košem podivného zboží. Projde s hlasitým voláním kolem tvých dveří a ty honem otevřeš okno, odhodíš závoj a vyjdeš z šera svých snů a potkáš svůj osud.


Svírám ti ruce a moje srdce se noří do tmy tvých očí a hledá tě, neboť mi stále unikáš do slov a mlčení.


A přece vím, že se musím spokojit se svou láskou, s tím, co je nestálé a prchavé. Neboť jsme se setkali na chvíli na rozcestí. Mám sílu přenést tě tímto zástupem světů, touto spletí cest? A mám dost potravy, aby ti stačila i v temných průchodech pod oblouky smrti?


Pokud na mne náhodou myslíš, zazpívám ti, až deštivý večer spustí své stíny na řeku a zvolna rozprostře své šeré světlo k západu - až toho, co zbude ze dne, bude příliš málo k práci i ke hře.


Budeš sedět sama na jižním balkoně a já ti budu zpívat z temného pokoje. V houstnoucím šeru bude oknem přicházet vůně provlhlého listí; a bouřkový vítr zaburácí v háji kokosových palem.


Až přinesou do pokoje rozžatou lampu, odejdu. A potom budeš snad naslouchat noci, a až budu mlčet, uslyšíš mou píseň.


Naplnil jsem svůj tác vším, co jsem měl, a dal ti jej. Říkám si - co složím zítra k tvým nohám? Jsem jak strom, který na konci rozkvetlého léta hledí na oblohu zvednutými větvemi zbavenými květů.


Není však mezi mými minulými obětními dary jediný květ, který by věčnost slzí neochránila před zvadnutím?


Vzpomeneš si na něj a poděkuješ mi pohledem, až v den rozloučení s mými letními dny stanu před tebou s prázdnýma rukama?


Měl jsem sen, že usedla u mé hlavy, něžně mi svými prsty čechrala vlasy a hrála melodii svých doteků. Hleděl jsem na její tvář a zápasil se slzami, až agonie nevyřčených slov prorazila můj spánek jako bublinu.


Posadil jsem se a spatřil nad oknem záři Mléčné dráhy jako svět mlčení v požáru a byl bych rád věděl, zda v této chvíli neměla sen, jenž by se rýmoval s mým.


Myslel jsem, že jí mám co povědět, když se naše pohledy setkaly nad živým plotem. Ale šla dál. A teď se ve dne v noci houpá jako člun na každé vlně hodin to slovo, jež jsem jí měl povědět. Jako by plulo v podzimních oblacích na nekonečné pouti a rozkvétalo ve večerních květech a hledalo ve slunce západu svůj ztracený okamžik. Bliká v mém srdci jak světluška, aby našlo smysl v šeru zoufalství - to slovo, jež jsem jí měl povědět.


Jarní poupata pukají jako vášnivá bolest nevyslovené lásky. S jejich dechem přichází vzpomínka na písně mých dávných dnů. Mé srdce si najednou obléklo zelené listí touhy. Má láska nepřišla, cítím však její dotek ve svých údech a její hlas ke mně zaznívá přes vonná pole. Její pohled je ve smutných hlubinách oblohy, ale kde jsou její oči? Její polibky se míhají vzduchem, ale kde jsou její rty?


Kytička


Mé květiny byly jako mléko a víno a med; uvil jsem z nich kytičku a převázal ji zlatou stužkou, ale unikly mým pozorným očím a uprchly a jen ta stužka zůstala.


Mé písně byly jako mléko a víno a med; držel jsem je rytmem svého bušícího srdce, ale roztáhly křídla a ulétly, miláčkové nečinných hodin, a mé srdce tluče v mlčení.


Kráska, kterou jsem miloval, byla jako mléko a víno a med, její rty jako růže za úsvitu, její oči černé jako čmeláci. Umlčel jsem své srdce, aby ji nevyplašilo, ale unikla mi stejně jako mé květiny a jako mé písně a moje láska zůstala sama.


Mnohokrát, když nám jarní den zaklepal na dveře, měl jsem plné ruce práce a ty jsi mu neotevřela. Teď když jsem sám a srdce mě bolí, přichází jarní den znovu a já ho neumím odehnat ode dveří. Když nás přicházíval korunovat radostí, byla brána zavřena, ale teď, když přináší dar smutku, je třeba mu otevřít.


Bouřlivé jaro, jež kdysi přicházelo do mého života se štědrým smíchem a s hodinami obtíženými bezstarostnými růžemi a zapalovalo oblohu rudými polibky čerstvě zrozených ašókových lístků, vkrádá se nyní, obtíženo mlčením, do mé samoty liduprázdnými uličkami plnými zadumaných stínů, tiše usedá na můj balkon a hledí přes pole, kde zeleň země omdlévá, vyčerpána naprostou bledostí oblohy.


Když jako nízký dešťový mrak přišla chvíle našeho rozloučení, měl jsem jen čas přivázat ti rozechvělou rukou červenou stužku na zápěstí. Dnes v období mahujových květů sedím sám v trávě s jedinou palčivou otázkou v mysli: "Máš ještě tu malou červenou stužku přivázanou na zápěstí?"


Odešla jsi po úzkém chodníčku, který se vinul kolem rozkvetlého pole lnu. Viděl jsem, jak ti volně visí z vlasů můj věnec z předchozí noci. Ale proč jsi nepočkala, až ti ráno natrhám čerstvé květiny pro svůj poslední dar? Rád bych věděl, zda jsi jej bezděky neupustila cestou - ten věnec volně visící z tvých vlasů.


Mnoho písní jsem ti zpíval ráno i večer a tu poslední sis odnesla ve svém hlase, když jsi odešla. Nepočkalas, aby sis poslechla jedinou nezapěnou píseň, kterou jsem složil jen pro tebe a pro věčnost. Rád bych věděl, jestli tě nakonec neunavila moje píseň, kterou sis broukala, když jsi odcházela přes pole.


Včerejší noci hrozily mraky a větve ámlaků se zmítaly v sevření větrných poryvů. Doufal jsem, že přijdou--li sny, budou mít podobu mé milované v osamělé noci zvučící deštěm.


Na polích dosud sténá vítr a tváře svítání skropené slzami pobledly. Marné byly mé sny, neboť pravda je tvrdá a i sny si dělají své.


Včerejší noci, kdy byla tma opilá bouří a vítr trhal déšť na cáry jak závoj noci, žárlila by pravda, kdyby ke mně přišla lež v podobě mé milované v bezhvězdné noci zvučící deštěm?


Má pouta, zněla jste hudbou v mém srdci. Hrál jsem si s vámi po celý den a udělal si z vás šperk. Byli jsme nejlepší přátelé, má pouta. Bývaly časy, kdy jsem se vás bál, ale strach mě přiměl milovat vás ještě víc. Byla jste společníky mé dlouhé temné noci a teď se před vámi skláním, než vám dám sbohem, má pouta.


Tvé kormidlo se už mnohokrát zlomilo, můj člune, a tvoje plachty byly rozedrány na cáry. Často tě vlny zanesly na moře, vlekl jsi kotvu za sebou a ničeho nedbal. Ale teď se trhlina v tvém trupu rozšířila a tvé podpalubí ztěžklo. Je už čas, abys ukončil svou cestu a nechal se ukolébat vlnami u břehu do spánku.


Běda, vím, že všechno varování je marné. Tvář temné zkázy pod závojem tě vábí. Uchvátilo tě bláznění bouře a vln. Hudba přílivu stoupá. Chvěješ se horečkou toho tance.


Přetrhni tedy svůj řetěz, můj člune, buď volný a beze strachu žeň se vstříc svému ztroskotání!


Proud, v němž jsem brouzdával, když jsem byl mlád, uháněl prudce a silně. Jarní vánek byl marnotratný a stromy hořely v požáru květů; a ptáci nikdy nepřestávali zpívat a nikdy neusínali.


Plachtil jsem závratnou rychlostí, unášen záplavou vášně; neměl jsem čas vidět a cítit svět a brát jej do sebe.


Teď, když přišel odliv mládí a já jsem uvázl u břehu, slyším hlubokou hudbu všeho a obloha mi otvírá své srdce hvězd.


V pozadí mých očí sedí jakýsi divák. Zdá se, že vídal po věky věci a světy za břehem paměti, a ony zapomenuté pohledy se třpytí v trávě a chvějí se na lístcích. Viděl pod novými závoji tvář té, kterou miluji, v soumračných hodinách mnoha bezejmenných hvězd. Proto se zdá, že ho obloha bolí bolestí nesčetných setkání a rozloučení a tento jarní vánek je prostoupen touhou - touhou, jež je plná šepotu věků bez počátku.


Od mého mládí zaniklých dnů přišel vzkaz: "Čekám na tebe v záchvěvech nezrozených májů, kde úsměvy zrají v slzy a hodiny touží po nevyzpívaných písních."


Říká: "Pojď ke mně po ochozených cestách věků, branami smrti. Neboť sny vadnou, naděje mění se v zklamání a sklizeň ovoce roku se rozpadá, ale já jsem věčná pravda a budeš mě potkávat na své cestě životem od břehu ke břehu znovu a znovu."


Dívky jdou k řece pro vodu - za stromy zaznívá jejich smích. Chtěla bych se k nim připojit v uličce, kde se v chládku pasou kozy a vrabci poletují ze slunce do stínů přes opadalé listí.


Má denní práce je však už skončena, mé džbány jsou plné. Stojím u svých dveří a dívám se, jak se leskne zeleň arekových listů, a poslouchám smích dívek, které jdou pro vodu k řece.


Vždycky jsem den co den nosila ráda břímě své plné nádoby v rosou zvlhlé svěžesti rána i ve znaveném třpytu soumraku.


Voda žbluňkající v mém džbánu mi žvatlala, když moje mysl neměla co dělat, smála se mlčenlivým smíchem mých veselých myšlenek a promlouvala k mému srdci uslzenými vzlyky, když jsem byla smutná. Nosila jsem jej i ve dnech bouře, když hlučný déšť utápěl úzkostlivý vrkot holubů.


Mé denní úkoly jsou splněny, mé džbány jsou plné, světlo na západě slábne a pod stromy se shromažďují stíny; z rozkvetlého pole lnu zaznívají povzdechy a můj roztoužený zrak sleduje uličku, jež běží vesnicí ke břehu temné vody.


Jsi jenom obraz? Nejsi tak skutečná jako ony hvězdy, jako tento prach? Buší v nich tep věcí, ty jsi však ve své nehybnosti nesmírně vzdálená - jen pomalované plátno.


Kdysi jsi chodila se mnou, tvá hruď se zvedala dechem a tvoje údy zpívaly životem. Můj svět nacházel řeč ve tvém hlase a dotýkal se mého srdce tvou tváří. Najednou se však tvá chůze zastavila na stinné straně věčnosti a já šel dál sám.


Život se směje jako dítě a točí v běhu svou řehtačkou smrti; kyne mi a já jdu za nespatřeným; ale ty stojíš tam, kde ses zastavila, za prachem a oněmi hvězdami; a jsi už jen pouhý obraz.


Ne, tak to nemůže být. Kdyby se záplava života v tobě docela zastavila, zastavila by i řeku v jejím toku a kroky svítání v jeho kadenci barev. Kdyby třpytné šero tvých vlasů zmizelo v beznadějné tmě, umřel by i letní stín lesů se svými sny.


Je možné, že jsem na tebe zapomněl? Nedbáme ničeho, spěcháme kupředu a zapomínáme na květy v živém plotě u cesty. A přece neviděny dýchají do naší zapomnětlivosti a plní ji hudbou. Odešla jsi z mého světa, abys usedla u kořenů mého života, a proto se toto zapomnění i vzpomínání ztratilo ve svých vlastních hlubinách.


Už nejsi před mými písněmi, jsi s nimi zajedno. Přišla jsi ke mně s prvním paprskem úsvitu. Ztratil jsem tě s posledním zlatem večera. Od té doby tě stále nacházím temnotou. Ne, nejsi jen pouhý obraz.


Když jsi zemřela, zanechala jsi v mém životě veliký smutek věčnosti. Pomalovala jsi obzor mého myšlení barvami západu slunce svého odchodu a celou zemi až k nebi lásky jsi poznamenala slznou stopou. V sevření tvé náruče spojil se ve mně život se smrtí manželským poutem.


Myslím, že tě vidím, jak se díváš z balkonu s rozžatou lampou tam, kde se setkává konec se začátkem všeho. Můj svět odtamtud odešel dveřmi, jež jsi otevřela, zvedajíc pohár smrti k mým rtům a plníc jej životem sebe samé.


Když jsi při své smrti zemřela pro vše, co bylo mimo mne, a zmizela z tisíce věcí světa, aby ses plně znovuzrodila v mém zármutku, ucítil jsem, jak nabyl můj život dokonalosti, neboť ve mně navždy splynuli muž a žena v jedno.


Vnes krásu a řád do mého ubohého života, ženo, jako jsi je vnesla do mého domu, když jsi byla naživu. Vymeť prašné zlomky hodin, naplň prázdné džbány a vysprav všechno zanedbané. A potom otevři vnitřní dveře svatyně, zapal svíčku a setkej se tam se mnou v mlčení před naším Bohem.


Obloha pohlíží na svou vlastní nekonečnost a sní. My mraky jsme její rozmary, nemáme domov. Hvězdy září na koruně Věčnosti. Jejich záznamy jsou trvalé, naše jsou však napsány jen tužkou, aby byly v příští chvíli smazány. Naší rolí je objevit se na scéně povětří, zahrát na své tamburíny a zablýskat záblesky smíchu. Ale z našeho smíchu pochází déšť, který je docela skutečný, a hrom, se kterým nejsou žádné žerty. A přece nemáme před Časem nároky na mzdu - dech, který nás vehnal v existenci, nás zase odvěje, ještě než stačíme dostat jméno.


Cesta je moje družka v manželství. Celý den hovoří ke mně pod mýma nohama, celou noc zpívá mým snům.


Mé setkání s ní nemělo počátek, začíná pokaždé bez konce při každém rozbřesku dne, obnovuje své léto v čerstvých květech a písních a každý její nový polibek je pro mne prvním.


Cesta a já jsme milenci. Noc co noc převlékám kvůli ní šat a rozedranou přítěž starého zanechávám v hostinci u cesty, když svítá den.


Chodil jsem po staré cestě den co den, nosil jsem na trh své ovoce, vodil jsem své krávy na louky, převážel svým člunem přes řeku a všechny ty cesty jsem dobře znal.


Jednoho rána byl můj koš těžký zbožím. Lidé se činili na polích, pastviny se hemžily dobytkem; hruď země se zvedala veselým smíchem zrající rýže.


Najednou cosi se zachvělo ve vzduchu a nebe jako by vtisklo mi na čelo polibek. Má mysl vylétla jak jitro z mlhy.


Zapomněl jsem jít po obvyklých stopách. Vykročil jsem pár kroků mimo cestu a ten můj důvěrně známý svět objevil se mi jako cizí, jako květina, kterou jsem znal jenom v podobě poupěte.


Moje každodenní moudrost se zastyděla. Zatoulal jsem se do pohádkové země věcí. Bylo to největší štěstí v mém životě, že jsem onoho rána zabloudil a našel své věčné dětství.


Kde je nebe? ptáš se mě, mé dítě - mudrci praví, že je za hranicemi zrození a smrti, nedotčené rytmem dne a noci; že není z tohoto světa.


Ale tvůj básník ví, že věčně hladoví po čase a prostoru a stále znovu se snaží zrodit v úrodném prachu. Nebe se naplňuje ve tvém sladkém těle, mé dítě, a ve tvém bušícím srdci.


Moře v radosti tluče do svých bubnů, květiny tě přicházejí po špičkách políbit. Neboť v tobě se rodí nebe, v náručí mateřského prachu.


Dítě


"Pojď, měsíčku, pojď dolů, polib mého drahouška na čelo!" volá matka držící na klíně dítě, zatímco měsíc se usmívá ve svém snění. Ve tmě se přikrádají sladké vůně léta a písně nočních ptáků ze samoty mangovníkového sadu obtíženého stíny. Z daleké vesnice přilétá fontána plačtivých tónů venkovské píšťalky a mladá matka, sedící s dítětem na klíně na terase, sladce brouká: "Pojď, měsíčku, pojď dolů, polib mého drahouška na čelo!" Pohlédne vzhůru na světlo na nebi a potom na světlo na zemi ve své náruči a já se divím klidnému mlčení měsíce.


Dítě se zasměje a opakuje matčino volání: "Pojď, měsíčku, pojď dolů!" Matka se usmívá a usmívá se i měsícem zalitá noc a já básník, manžel matky dítěte, pozoruji neviděn tento obraz z pozadí.


Den raného podzimu je bez mráčku. Řeka plná až po okraj omývá nahé kořeny vratkého stromu u brodu. Dlouhá úzká cesta se noří do proudu jako žíznivý jazyk vesnice.


Srdce mám plné, když se tak rozhlížím kolem a vidím mlčící nebe a tekoucí vodu a cítím, jak všude se prostírá štěstí tak prosté jak úsměv na tváři dítěte.


Znaveny čekáním strhly jste svá pouta, květiny, ještě než zima odešla. Vaše hlídky u cesty zahlédly neviděného příchozího a vy jste se vyřítily ven v běhu a udýchané - netrpělivé jasmíny, čety bouřliváckých růží.


Byly jste první na pochodu k útoku na zimu, křik vašich vůní a barev zneklidnil vzduch. Smály jste se a strkaly jedna do druhé, obnažovaly svou hruď a houfně padaly.


Léto přijde svým časem, připlachtí s povodní jarního větru. Vy jste však myslely, že pomalé chvíle nejsou jeho zárukou. Bezohledně jste promrhaly všechno, co jste měly, na cestě ve strašné radosti víry.


Slyšely jste zdálky jeho kroky a prostřely mu pod nohy svůj plášť smrti. Vaše pouta praskla, ještě než jste mohly uvidět zachránce, učinily jste ho svým, než stačil přijít a vznést svůj nárok na vás.


Čampa


Otevřel jsem své poupě, když duben vydechl naposled a léto spálilo polibky vzdorující zemi. Přišel jsem napůl se strachem a napůl zvědavě jako darebný šotek nakukující do cely poustevníka.


Slyšel jsem polekaný šepot vypleněných lesů a kokil propůjčil svůj hlas zemdlenosti léta; chvějící se listovou oponou své porodní komůrky viděl jsem svět ponurý, šedivý a znavený.


A přece jsem směle vyšel, silný vírou mládí, dlouze se napil silného vína ze zářivé mísy oblohy a hrdě pozdravil ráno, já, čampový květ, který nosí ve svém srdci vůni slunce.


Na počátku času vyvstaly ze sna Boha dvě ženy. Jedna je tanečnicí u rajského dvora, předmět touhy mužů; směje se a vytrhává mysl moudrých z chladné meditace a mysl hlupáků z prázdnoty; a jako semena je rozhazuje bezstarostnou rukou do marnotratného větru března, do rozkvetlé posedlosti máje.


Druhá je korunovanou královnou nebe, matkou, dosazenou na trůn zlatého podzimu; v době žní přivádí bloudící srdce k úsměvu sladkému jako slzy, ke kráse hluboké jak moře mlčení - do chrámu Neznáma, k svatému soutoku Života a Smrti.


Polední vzduch se chvěje jak mlžná křídla vážky. Střechy vesnických chatrčí dumají jako ptáci nad ospalými domovy a kokil zpívá neviděn ze své listnaté osamělosti.


Čerstvé tekuté tóny kanou na nemelodickou lopotu lidského davu a dodávají hudbu šepotu milenců, mateřským polibkům a smíchu dětí. Tečou nad našimi myšlenkami jako potok nad oblázky a vyhlazují je v každém nevědomém okamžiku do krásy.


Můj večer byl osamělý, četl jsem knihu, až mi uschlo srdce a měl jsem dojem, že krása je cosi, co vytvořili obchodníci se slovy. Unaven zavřel jsem knihu a sfoukl svíčku. Okamžitě zaplavilo pokoj měsíční světlo.


Duchu Krásy, jak ses mohl ty, jehož záře přetéká přes okraj oblohy, skrývat za drobným plamínkem svíce? Jak mohlo pár marných slov z knihy stoupnout jako mlha a zahalit tu, jejíž hlas ukolébal srdce země do nevýslovného klidu?


Moje je tato jeseň, neboť ji houpalo mé srdce. Lesklé zvonečky jejích nákotníčků zněly v mé krvi a její mlžný závoj se vzdouval mým dechem. Znám dotek jejích rozevlátých vlasů ze všech svých snů. Je všude v chvějících se listech, jež tančily v tepu mého života, a její oči usmívající se z modré oblohy pily své světlo ze mne.


Věci se tísní na obloze a hlasitě se smějí; písek a prach tančí a víří jako děti. Jejich křik probouzí mysl člověka; jeho myšlenky touží být druhy věcí při hře.


Naše sny, unášené proudem mlhavosti, natahují paže, aby se chytily země - jejich úsilí tuhne v cihly a kámen, a tak se staví město člověka.


Z minulosti se hrnou v houfech hlasy - hledají odpověď u živých okamžiků. Tlukot jejich křídel plní vzduch chvějivými stíny a bezesné myšlenky v našich myslích opouštějí hnízda, aby se rozletěly přes poušť šera ve vášnivé žízni po formách. Jsou to poutníci bez lamp, hledající pobřeží světla, aby našli ve věcech sebe samy. Zvábí je verše básníka, ubytují se ve věžích dosud nenaplánovaných měst, zazní k nim volání do zbraní z bojišť budoucnosti a výzva, aby spojily své ruce v úsilí o mír, který teprve přijde.


Nestavějí vysoké věže v Zemi, kde jsem nalezl všechno. Kolem cest běží záhony trávy s proudem prchající vody po straně. Včely navštěvují verandy chat rozkvetlé mučenkami. Muži se vydávají na své pochůzky s úsměvem a večer se s písní beze mzdy vracejí domů - v té Zemi, kde jsem nalezl všechno.


V poledne sedí ženy v chládku svých dvorků, broukají si a točí svými kolovraty, zatímco přes vlnící se úrodu přilétá hudba pastýřských píšťal. Rozveseluje srdce pocestných, kteří se zpěvem kráčejí třpytnými stíny vonného lesa v té Zemi, kde jsem nalezl všechno.


Obchodníci plachtí se svým zbožím po řece, ale nezakotví čluny v této zemi; vojáci pochodují s vlajícími prapory, ale král ve svém kočáře tu nikdy nezastaví. Poutníci, kteří sem přijdou zdaleka chvíli si odpočinout, odcházejí a nevědí, co je v Zemi, kde jsem nalezl všechno.


Zástupy lidí do sebe nevrážejí na zdejších cestách. Postav si v této zemi svůj dům, básníku. Smyj ze svých nohou prach dalekého putování, nalaď svou loutnu a na konci dne se natáhni v chladivé trávě pod večerní hvězdou v Zemi, kde jsem nalezl všechno.


Vezmi si zpátky své mince, královský rádče. Jsem jedna z těch, které jsi poslal do lesní svatyně, abychom svedly mladého asketu, jenž ještě nikdy nespatřil ženu. Zklamala jsem tě.


Svítalo v šeru, když mladý poustevník přišel se vykoupat v potoce s hustými hnědými vlasy až na ramena jako chumáče jitřních mraků a s údy zářícími jako pruh slunečních paprsků. Smály jsme se a zpívaly, když jsme veslovaly ve svém člunu; skočily jsme do vody v bláznivém rozjaření a tančily kolem něho, když slunce vyšlo a hledělo na nás z okraje vody v zardění božského hněvu.


Jak boží dítě otevřel chlapec oči, hleděl na naše pohyby a jeho úžas byl stále hlubší, až jeho oči zářily jak ranní hvězdy. Pozvedl sepjaté ruce a mladým svým hlasem jako pták zazpíval hymnus chvály, jenž vzrušil každičký lístek lesa. Ještě nikdy nezapěl nikdo taková slova smrtelné ženě; byla jak mlčící hymnus ke chvále úsvitu, jenž vstává ze ztichlých kopců. Ženy si zakryly ústa dlaněmi a jejich těla se zmítala smíchem. Po jeho tváři přeběhl záchvěv pochyb. Rychle jsem přiběhla k němu, trápena bolestí, sklonila jsem se mu k nohám a řekla jsem: "Přijmi mé služby, pane!"


Odvedla jsem ho na travnatý břeh, otřela mu tělo cípem svého hedvábného sárí, klekla si na zem a osušila mu obličej svými rozpuštěnými vlasy. Když jsem pak zvedla tvář a pohlédla mu do očí, bylo mi, jako bych ucítila první polibek světa první ženě - jsem požehnána a požehnán budiž Bůh, který mě učinil ženou. Slyšela jsem, jak mi říká: "Který neznámý bůh jsi? Tvůj dotek je dotekem nesmrtelného, v tvých očích je tajemství půlnoci."


Ach ne, neusmívej se tak, králův rádče - prach světské moudrosti zakryl ti pohled, ten pohled starého muže. Nevinnost onoho chlapce pronikla mlhou a spatřila zářivou pravdu - božskou ženu.


Ach, jak ve mně procitla bohyně v tom strašném světle onoho prvního uctění! Slzy mi stouply do očí, ranní paprsek mi pohladil vlasy jak sestra a vánek z lesů mě políbil na čelo tak, jako líbá květy.


Ženy tleskaly a smály se tím svým neslušným smíchem a se závoji táhnoucími se v prachu a vlasy visícími až na zem začaly ho zasypávat květy.


Běda, mé slunce beze skvrn, nemohl snad můj stud utkat planoucí mlhu, jež by tě zakryla svými záhyby? Padla jsem mu k nohám a zvolala: "Odpusť mi!" Prchala jsem jak raněná gazela stínem a sluncem a na útěku volala: "Odpusť mi!" Hanebný smích žen mě hnal jak praskot ohně, ale v mých uších stále zněla ta slova: "Který neznámý bůh jsi?"

