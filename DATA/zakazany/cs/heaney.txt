


SEAMUS HEANEY PŘEZIMOVÁNÍ POD ŠIRÝM NEBEM


Ráno jsem viděl z vlhké dálnice tábor, kam přijdou internovaní: po bombě čerstvý kráter šklebí se z náspu a kulometná hnízda ční


ze stromů kryjících ostnatý drát. Bílá mlha, jež bývá v nížinách, už jsem to viděl, zlý sen promítat, film o lágru, zvuk ale někdo stáh.


Je život před smrtí? To na zdi stojí ve městě. V bolesti už vyznáme se, sousto a doušek, strasti v celém roji, svůj malý osud k sobě tisknem zase.


Přírodozpytcova smrt


Rýč


V palci a ukazováčku tlusté pero sedí; pistole v pelíšku. Pod oknem ostré zaskřípání ozve se mi, když rýč narazí na štěrk v zemi: to táta ryje. Dívám se,


než lopotící se hřbet mezi záhony kytek sehne, a pak se zvedne jak před dvaceti léty a rytmicky se kolébá nad brázdami, z nichž dobýval brambory.


Škrpál na železe, násadu zapřenou pevně o koleno. Vytrhal nať, lesklou čepelí vyhrnul brambory a my je vybírali - radost brát do dlaně tu chladivou tvrdost.


Táta, ten doved vzít rýč do ruky! Zrovna jako jeho táta.


Náš děda uměl narýpat nejvíc rašeliny v celém sousedství. Jednou jsem mu nes mlíko ve flašce, zašpuntované jen tak papírem. Narovnal se, dal si lok a hned zas ryl, jeden kus jako druhý, hlouběji a hlouběji, až přišel na dobrou rašelinu. Oháněl se rýčem.


Studený pach shnilých brambor, čvachtání rašelinové břečky, praskání přeťatých živých kořenů ožívá mi v hlavě. Nemám však rýč, jaký měli oni.


V palci a ukazováčku tlusté pero sedí. Budu s ním rýt.


Přírodozpytcova smrt


Močidlo na len hnilo celý rok uprostřed pozemků; zelený len tam hnil, zatížen velikými drny. Denně se pařil v nemilosrdném slunci. Bublinky kloktaly, masařky tkaly silný gáz bzučení kolem smradu. Byly tam vážky, kropenatí motýli, ale nejlepší byl hustý šlem žabích vajíček, který bujel jak voda ve stínu pod břehy. Rok co rok z jara jsem tady do láhví nabíral ten rosol a stavěl je pak do řady za okno nebo na poličku ve škole a čekal, až se z bobtnajících teček vylíhnou pulci. Paní učitelka nám říkala, že tatínek je žabák a že kváká, kdežto žába nakladla tisíce malých vajíček, a to že je potěr. Žáby také předvídají počasí, protože na slunci žloutnou a v dešti zhnědnou.


A horkého dne, kdy pole smrděla hnojem v trávě, žáby zuřivě napadly močidlo; živými ploty jsem se blížil ke kvákání, jaké jsem předtím neslyšel. Vzduch ztěžkl basovým chórem. Na hrázi se pupkaté žáby tyčily na drnech; hrdla se jim vzdouvala jak plachty. Jedny sebou plácaly jak sprosté výhrůžky. Jiné ležely, granáty z bahna, a z hlav jim pšoukalo. Bylo mi zle a utek jsem. Slizcí králové se chystali k pomstě a já věděl, že kdybych smočil ruku, ta havěť se jí chopí.


Stodola


Jako drť slonoviny vršilo se zrní, anebo jako pytle s cementem. Ztuchlá tma tam shromáždila sbírku zbraní, nářadí z farmy, pluh i s postrojem.


Zdola studil beton, šedý jak myši. Okna tam nebyla, jen dvojí pruh pozlátka, které z větracích děr čiší, se křížil v prachu. Jedním vchodem vzduch


nemoh dovnitř, když jak pec sálal plech. Bodce vidlí, ostří kos, čistý rýč; tvar zvolna rýsoval se v předmětech. Pak člověk cítil pavučiny z plic


a hned se hrnul na dvůr na slunce. A do nocí, v nichž netopýři vzlétli nad trámy spánku tam, kde divoce ze zrní oči žhnuly, aniž mrkly.


Tma zela jak krov. Až k plevám jsem kles, ať ptáci, když sem vletí, zobají si. Na tvář jsem pad, jen abych střás ten děs. Pytle se dovnitř hrnuly jak slepé krysy.


Stelná kráva


Ona snad spolkla sud! Mezi nohama břicho se kývá jak visuté lůžko.


Vyhánět ji rukou z chléva je totéž jako plácat pytel zrní. Ruka už brněla, ale musel jsem, rána za ranou mlaskala jako hlubinná nálož někde v bachoru.


Vemeno roste. Měchy dud div že neprasknou, když bučí. Krmení a mléko, horečky a telata, tak to jde pořád dokola.


Milenci na Aranu


Vlny mimo čas, v sítu střepy skla, až sem se přihnaly, až do těch skal, až sem se Amerika zablýskla


a chce Aran. Nebo se Aran hnal objímat náručí skal onen příliv, co jemně žuch a v odlivu se vzdal?


Dá moři meze břeh, či moře zemi? Srážku vln po svém vykládají si. Moře si o břeh sebe uvědomí.


Bouře nad ostrovem


Jsme připraveni: domy při zemi, základy v skále, střechy z břidlice. Rozpraskaná zem neobtěžuje senem, takže - pochopte - seníky nemůžem ztratit. Nemáme tu stromy, k nimž bychom se tiskli, až vichřice zařve: však víte - listy s větvemi tragickým chórem mohou zabouřit, takže je slyšet to, z čeho jde strach, a člověk přitom snadno zapomene, že vichr bičuje i jeho dům. Není však stromů, ani úkrytů. Moře vám možná zní jako spojenec, když klidně exploduje na útesech. Kdepak: jak začne, pěna zasáhne okna a prská jako krotká kočka, jež zdivočí. Jen sedíme, když vítr střemhlav útočí. Prostor je jen salva, bombarduje nás jenom prázdný vzduch. Zvláštní, že z velkého nic máme strach.


Synge na Aranu


Mořská sůl brousí čepele čtyř větrů. Loupou lány pevně zakleslých skal, drhnou spečenou kůru půdy; býčí tlamy vytesávají se v útesech. I ostrované jsou pro sochařství. Všimněte si těch ztvrdlých rysů, úst vykrojených jak kotva nohama vzhůru a vyleštěné hlavy plné ztroskotání. Zas přichází, ostré pero mu škrábe v hlavě, slaným větrem rozskřípané, namočené v kvílejícím moři.


Můj Helikón


Jako kluk ze studní jsem neměl strach, ze starých pump s vědry a rumpály. Temný pád, nebe v pasti, vlhký pach, mech, houby a řasy mě lákaly.


Ta v cihelně, na níž kryt z prken shnil. Hltal jsem rámus, když tam kýbl sjel, jak olovnice provaz roztočil. Hluboká, že jsem se v ní neviděl.


Nebo ta mělká za tím příkopem, co se jak akvárium hemžila! Když kořeny z bahýnka vytrh jsem, bílá tvář šklebila se na mě z dna.


V jiných mi ozvěna vracela hlas v nové tónině. Z jedné hrůza jde, vždyť z kapradí, náprstníků a řas krysa mi přeběhla stín ve vodě!


Rýpat se v kořenech, sliz osahat, jak Narcis hloupě čumět do studně - na to jsem starý. Rýmuju, že rád bych viděl se, ozvěnu vzbudil v tmě.


Dveře do tmy


Kovárna


Všechno, co znám, jsou dveře do té tmy. Venku jen obruče a osy rezivějí. Uvnitř zas pod perlíkem zvoní kovadlina, ten nepředvídatelný vějíř jisker či zasyčení zakalené podkovy. Uprostřed kovadlina musí být roh jednorožce, druhý konec má hranatý, nelze jí pohnout: je oltářem, na němž se strýc vydává do tvarů a do hudby. Někdy - má chlupy v nose a koženou zástěru - se opře o zárubeň, vybaví si klapot kopyt z míst, na nichž provoz proudí v řadách, zabrblá, a pak s prásknutím a zajiskřením se vrátí kovat železo a dmýchat měchy.


Koupající se dívky: Galway 1965


Pěna, kde víří po moři ruce a nohy v ohňostroji, hlavy jak míč se vynoří. Pláž neslyší, jak odfrkují.


Venuše tady nevstala, ten zázrak náš břeh nezažije. To spíš pirátská královna z temných pověstí. Příboj lije


se do sebe, čas léta tká v prostoru neviditelně. Kde hřbet vln pivní pěnu má, šat rozpouští se královně


a pokolení uzardělá v mydlinkách, zbylých z vlnění, zmítají se zas hrůzou z těla, protože čas se naplní,


když v plavkách k břehu mělčinami, nahé nohy, pleť dlouhých zad, brodí se, samé dovádění. Venuše jde k nám, holý fakt.


Janovec


Jeden květ či dva se na něm za rok objeví; teď kvete celý žlutavý. Snad žloutek skapává


ze všech ptačích vajec všech jarních hnízd keřům na každý list a tam teď zraje.


Kopce zlato oxidují. Nad doutnajícím výhonkem i uhlíky trnů, jež pošlapem, se květy rozpalují.


Škrtni pod ním, a ihned vzplane. Na slunci nemá plamen, pouze žhne s chvěním,


ale zpopelněny jsou jen trny, shoří jak stoh. Tuhý stonek nehoří, zbyde jak kost ohořelý roh. Pozlátkem, trny, třepením se blyští, zakrslé, suché bohatství drží se u příkopu, na kopci, na křemeni a na bojišti.


Rašeliniště


Nemáme prérii, která by večer ukrajovala ze slunce - kdekoli oko ustoupí dotírajícímu obzoru,


je vlákáno do kyklopského oka močálu. Náš neoplocený kraj je rašeliniště, pukající mezi nápory slunce.


Vykopali kostru velkého irského losa a vyzdvihli ji z rašeliny, úžasný koš plný vzduchu.


Máslo, potopené před stovkou let, našli slané a bílé. Sama zem je měkká, černé máslo


rozpouštějící se pod nohama, unikající definici o milióny let. Tady se nebude kopat uhlí, jen ve vodě uchované kmeny borovic, měkkých jako dřeň. U nás průkopníci pronikají dovnitř a dolů,


vrstvu po vrstvě svlékají a v každé už někdo žil. Snad do blat prosakuje Atlantik. Vlhký střed nemá dno.


Přezimování pod širým nebem


Toome


Ústa mi drží kolem mírného vybuchování, Toome, Toome, jako pod vyvrácenou


deskou jazyka se soukám do podzemí a zkoumám, co je nového ve stovce století


jílů, křemenů, kulek z muškety, střepech z nádob, kovových náhrdelnících i rybích kostech, až uváznu


v naplaveném bahně, jehož dno se zčistajasna zvedá pod vodou blat i přítoků, a úhoři se sápou po mých vlasech.


Broagh


Nábřeží, řady ráhen a lanoví končící v širokém přístavišti a terase s baldachýnem až tam u brodu.


Zahradní prsť se snadno poranila, mrholení stékající do stopy po tvém podpatku bylo tím temným o


ve slově Broagh, tiché čepobití kapek ve větrem čechraných bezech a listech rebarbory


skončilo, skoro jako když utne, podobně jako gh na konci, s nímž si lidé odjinud nevědí rady.


Věštba


Schovej se do vykotlané vrby, každá naslouchá, dokud - jako vždycky - tvé jméno neroznesou po polích. Uslyšíš je, jak otvírají vrátka, blíží se, volají tvé jméno: pusinka s uchem v trhlině dřeva, boltec a hrtan omšelých míst.


Pokladnice severu


A mnozí ve snu spatřili ducha, jenž nás kletbou stih... Coleridge


1. Kořeny


Okno pod blanou listí ztrácí se. Ve světle lampy z ulice tvé tělo se náměsíčně svalí do zmizelého hrobu, propadlé ledovcové skály.


Všechno se snově obrací, když pláčeš v dálce, od kadencí střelby odvracíš se, od plynu před domky, kde stáhli záclonu


a kde se šklebí kaz. Něha, doteky, tvé horké první vzepětí k ničemu není v staré Gomoře. Buď zkameníme, nebo za moře!


Vysním to pro nás, než se rozední, až odstřelovač vyjde z tmy a já se postavím tomu křoví. Při měsíci namočil jsem do přílivu v krvi


mandragoru, lidskou vidlici, jež tkví, váček země, úd temnoty: zranil jsem hlínu, vlhkou a páchnoucí, před křikem cpu si prsty do uší.


2. Země nikoho


Dezertoval jsem, stáhl se před drsnou roletou jejich ran, těmi dlaněmi jak pavučiny ve větru.


Musím se vplížit zpátky, spirocheta, volný mezi potrhanými dráty a trním, abych stál tváří v tvář svému vyrvanému prahu a kdovíjak roztrhaným mrtvolám? Proč neustále přicházím pozdě, abych neviděl ty zanícené stehy a špatně srostlé kosti?


3. Pařez


Vracím se zpátky k morové ráně. Někdy pod vodou plnou sazí z roštu vypálené lomenice vídám v hloučku potřebné. Co řeknu, jestli odvezou své mrtvé? Jsem vypálen jak rána, ohořelý pařez domu.


4. Není kam se skrýt


Všech svatých. Svíčka v hlavě tuřínu žhne sklíčky z pivních lahví, čadí a zmítá se jak lampa v ruce trosečníka.


Posmrtná maska žní dušičky paroduje připáleným čmoudem - psí oko, krhavé v tmách: zvoníme a zíráme do nečistého světla.


5. Troud


Sbírali jsme křemínky, bledé a blátem žilkované,


tak mrňavé, že sotva cítil jsem kolem nich palec s ukazováčkem;


studené korálky, domov i dějiny, jsme tiskli v prstech, z jeskyně plameny,


listí a haluze, jež na knotu mysli chvějí se. Kamínek o kamínek udeřil, vykřesal chabý plamen-pyl


a zhas a klouby byly odřeny stejně jako ty křemeny.


Co tehdy v hlavách měli jsme o troudu, zuhelnatělém plátně a ocílce,


když za soumraku jsme v kruhu seděli, sevřené pěsti, s pokleslou nadějí?


Co mohlo by požár rozdmýchat z mrtvých dnů, které chtěly vzplát?


Teď nad chladnými uhlíky sedíme, zarudlé oči, než mírné hřmění plamene


i myšlenka jak popel vystydne. Hvízdajícímu koštěti tundry čelíme


novou historií, ocílkou a křemínky, vyvrženci, škvarky, cvoci, vzteklí psi.


Tollundský člověk


I


Jednou navštívím Ĺrhus a prohlédnu si hlavu hnědou jak borky, malé lusky jeho víček, špičatou čepici z kůže.


V ploché krajině, z níž ho vykopali, s poslední kaší ze zimních semen spečenou v žaludku,


nahého až na čepici, smyčku a pás, tam budu dlouho stát. Ženich pro bohyni,


utáhla mu svůj náhrdelník a otevřela svůj močál, temné šťávy uchovaly tělo jak světcovy ostatky,


zlatý poklad kopáčů rašeliny a jejich plástvovitého díla. Teď jeho potřísněná tvář spočívá v Ĺrhusu. II


Mohl bych riskovat rouhání, posvětit rašelinu, jíž se topí pod kotlem, naši posvátnou půdu a modlit se k němu, aby dal ožít


rozházeným, do léčky upadlým tělům nádeníků, mrtvolám v punčochách vystavovaným na dvorech farem,


výmluvné pleti i zubům, jež potřísnily postýlky čtyř bratříčků, po míle vlečených na šňůře.


III


Něco z jeho smutné volnosti, když se vezl na káře, by mělo vstoupit do mě, jenž řídím auto a vyslovuji jména


Tollund, Grauballe, Nebelgard, pozoruji zašpičatělé ruce zdejších venkovanů, jejichž jazyku nerozumím.


Tady v Jutsku, ve farnostech zabíjejících starce, se budu cítit ztracen, nešťastný a jako doma.


Předpověď


Ryba čumákem k proudu, tlamu dokořán, hlava se jí otevřela jak ventil. Řekl jsi, že je nemocná.


Bledý strup na ráně obrátil se jako mince a zavrtal se do dna, až z rostlin zvířil bahno.


Očarovaní jsme viseli na prohýbající se lávce: co nás teď ochrání před nákazou, to uzdraví poraněné oko


slunce, odstraní jed z jezer, vrátí krysu na silnici.


Žena z pobřeží


Muž patří do hor, žena na břeh moře. Keltské přísloví


Přešla jsem duny, kde se stáčejí a suchý písek víří ve vzduchu - jdu po pevném okraji. Bílé skvrny lastur, vybělené mušle, ústřice hltají měsíční svit, sem a tam hnány zátokou. U skal v dálce se převalují bledé mydlinky.


Pod prkny makrely utlučené k smrti, a přece při nahození zas ryba, cep chladu s prvním dechem v křečích zmítaný. Spodní proud určitě mi strhl vlasec, zabíral proti mně, jak jsem táhla, a vlasec se blýskal a mrskal k světlu. On měl co dělat na přídi. Křikla jsem: "Jde mi to snadno, to není jen tak!" Ale on bez řečí dál sundával ryby z háčku. Pak náhle nastal klid, tady už nebraly, vlasec vylít z vody, jako by prask, a já hned poznala, jak daleko za mys nás zanes proud. "Spočítej ty svý," víc mi neřekl - pak zahlédla jsem hřbety delfínů, řítící se jak kolo přílivu, mýdlové, svítící. Kdybych viděla, jak se vynoří hora, nebyla bych omráčenější než při nájezdu toho hejna tuhých svalů, napjatých od ocasu k tlamě; každý se předved celý, jak se vynořil a pak šel pod vodu.


Zaútočí! Věděla jsem to a chtěla jsem zpátky, ale on ne - tvrdil, že je to blud a že mu věříme už trošku dlouho, že mi to jednou provždy dokáže. Snad se lek při pohledu na hřbety řítící se na nás: ležela jsem a řvala pod rozstříknutou pěnou, na loďce skrz dřevo cítila všechny nárazy, bylo mi z jejich švandy zle.


Na pobřeží se občas procházím, buď vzdávám dík, anebo utíkám před jeho pliváním na kamna. Cítím se v bezpečí, vždyť na přesypech nic horšího není než krab nebo lastura - i když můj táta pamatuje velryby, vyvržené a chcíplé na dunách. Ale dnes v noci takové svalnaté sny leží v tmách, daleko, až za mysem. Tady v té změti vyplavených škeblí mezi vyprahlým pískem a slinou vln mně přece patří to jalové korzo, blanka mezi měsícem a mým stínem.


Mořská panna


I


Teď spí, studenými ňadry pohazuje si spodní proud, vlasy rozpuštěné a rozložené. Mořské rostliny ovíjejí se kolem zadku a stehen, chuchvalce řas, vlnami hnané svazky, uvíznou a zas plavou.


Tohle je hluboký spánek v noci po návratu, osm pozemských let mezi krbem a ložem, které se rozpadá. Její kouzelný šat stá- le barvu oceánu má.


II


Ukrad jí šaty, když česala si vlasy: jít za ním - víc dělat nemohla. Schoval je do okapu a začaroval ji tam: čtyři stěny,


teplá podlaha, milování noc co noc, moře na doslech.


Snášela porod i kojení - co měla dělat? - zvykla si na chod domácnosti, i píseň přílivu a odlivu jí vyschla v hlase. Pak přišel doškář a strčil šaty do komína v tu chvíli. Děti jí to vyzvonily.


III


V nočním vzduchu, když vstupovala do pěny, zahalila se do kouře stoupajícího z jeho došků, slámy a blanek plísně. Pochovala tam jeho tajemství navěky a zbavila kouzla


jazyky rybářek, smrtelná objetí ložnic, hrůzu z noci a zítřka, kartáče a hřebeny svých dětí. Teď spí, studenými ňadry pohazuje si spodní proud.


Předpeklí


Rybáři v Ballyshannonu vytáhli včera novorozeně v jedné síti s lososy. Nemanželské dítě,


mrňous vhozený zpátky do vody. Ale vím jistě, že když stála po kolena ve vodě a něžně ho chovala,


dokud jí zápěstí nezmrzlo na kost, byl pro ni střevle s háčkem a uvnitř ji roztrhl.


Pokřižovala se a brodila se na břeh - jeho vytáhli s rybami. Předpeklí bude teď


v tom chladném mihotání duší po jakési slané končině v dálce. Ani spasitel, s dlaněmi nezhojenými, nesnese pálení a rybářem tam není.


Dobrou noc


Zvedá se závora a na dvoře se otevře klínový brloh světla. Z nízkých dveří se shýbají do chodby, jež medem hoří, a pak projdou přímo stěnou tmy.


Louže, kočičí hlavy, zárubeň, práh jsou pevně zachycené v kvádru záření. Než vběhne dovnitř z dosahu svých stínů a všechno za sebou zruší.


Sever


Mossbawn: dvě básně věnované Mary Heaneyové


1. Slunce


Byla nepřítomnost zalitá sluncem. Pumpa na dvoře pod helmou žhavila vlastní železo, voda medověla


v zavěšeném vědru a slunce stálo jak pekáč chladící se u zdi


každého dlouhého odpoledne. Ano, ruce se jí míhaly nad troubou a do červena rozžhavená plotna


vrhala kotoučem žáru po ní, jak stála v zamoučené zástěře u okna.


Teď peroutkou oprašuje vál, teď sedí, se širokým klínem, s obílenými nehty


a otlaky na holeních: zas je tu místo, těsto na vdolečky kyne v dvojitém tikotu hodin.


A je tu láska - cínařova naběračka, se vším svým leskem ponořená do plechovky s jídlem.


2. Kráječi bramborových hlíz


Jsou jako před sty let dav podruhů. Poznáš je, Brueghele, jestli vystihnu je. Za živým plotem klečí v půlkruhu - větrolamem, jejž vítr prolamuje. Kráječi sadby. Volány všech klih, faldy se kroutí z hlíz, jež sadbu dají, pohřbených v slámě. Čas má každý z nich, není spěch s vraždou. Ostrý nůž všech krájí, loudavě půlí hlízy, co se pak rozpadnou v dlani vedví - s mléčným sosem a - uprostřed - ten temný vodoznak. Ó kalendáři zvyků! Pod janovcem, žloutnoucím nad nimi, zkomponuj vlys se všemi z nás, v anonymitě těch hlíz!


Pohřební rituál


I


Dělal jsem chlapa, vešel dovnitř a odklopil rakve s mrtvými předky. Leželi vyrovnáni


v zatuchlých kobkách, mdle lesknoucí se víčka, ruce jak z těsta spoutané růžencem.


Naběhlé klouby na prstech se zbavily vrásek, nehty zčernaly, zápěstí poslušně klesla.


Plesnivě hnědý rubáš, pod sebou samet a peří: dvorně jsem poklekl a všemu se kořil.


Vosk přitom kapal jakoby svícím ze žil, plameny vznášely se k ženám vznášejícím se za mnou. A v rohu vždycky to víko rakve, hlavičky hřebíků ozdobené


blýskavými křížky. Masky z houbovitého kamene, líbání iglú jejich čela muselo stačit,


než zatloukly hřeby a černý ledovec jednohokaždého pohřbu se sesul pryč.


II


Teď, když přicházejí zprávy o vraždách v sousedství, lpíme na ceremoniích, navyklých rytmech:


pomalý krok průvodu, obcházejícího dům se staženými záclonami. Znovu bych otevřel


nádherné komory u řeky Boyne, přichystal hroby přikryté kameny s vytesaným pohárem. Z postranních, zastrčených cest


vrčí rodinná auta jak na šňůře, celá země se naladí podle temného hučení


deseti tisíc motorů. Náměsíčné ženy, jež zůstaly doma, bloumají prázdnými kuchyněmi


a představují si náš pomalý pochod k mohylám. Tiše jako had po bulváru trávy


průvod svůj ocas vleče od severní průrvy a hlava mu přitom mizí v megalitické bráně.


III


Až znovu zavalí balvanem vchod, pojedem zpátky na sever kolem fjordů Strang a Carling,


přežvýkané trávy paměti protentokrát utišené, smíření s řešením sporu, a budeme si představovat,


že pochovaní jsou jako Gunnar, který v plné kráse ležel v mohyle, ačkoli zahynul násilně


a zůstal nepomstěn. Říkali o něm, že deklamoval verše o cti a čtyři světla hořela


mu v koutech komory: a ta se otevřela, když, záře štěstím, pohlédl na měsíc.


Sever


Vrátil jsem se na dlouhé pobřeží, udusané bahno zátoky, a viděl jsem, že bouří jen pozemské mocnosti Atlantiku.


Stanul jsem tváří v tvář nemagické přitažlivosti Islandu, tragických osad Grónska a zčistajasna


ti báječní vetřelci, pohřbení na Orknejích a v Dublinu, natažení vedle svých rezivějících dlouhých mečů,


ti v pevných útrobách kamenných lodí, ti rozsekaní a třpytící se v štěrku tajících potoků


byli oceánem přehlušovanými hlasy, varujícími mě, znovu pozvedanými v násilí i zbožnosti. Plovoucí jazyk vikinské lodě se držel na vodě svým ohlédnutím - to promlouval Thorův mlat, napřažený nad zeměpis i obchod, nečisté spolky i msty,


nenávist i proradnost rady starších, lži i ženy, vyčerpání nazývané mírem, inkubátor paměti, v níž dozrává prolitá krev.


Řekl: "Ulehni v pokladnici slov, zavrtej se do laloků a závitů zbrázděného mozku.


Skládej ve tmě. Čekej polární záři za dlouhého nájezdu, ale ne kaskádu světla.


Oko si čisté uchovej jak kapku na špičce střechýlu, věř pocitu, jejž do dlaně ti ukrývaný poklad vtisk."


Vikingové v Dublinu - pokusy -


I


Snad to byla čelist nebo žebro nebo kus uražený z něčeho většího: přesto je v tom vyřezán


obrys, klec nebo mříž, pro zaklínání. Jako dítě jazykem opisuje, co s námahou


smolí na papír, jako úhoř, požíraný v koši úhoři, ta linka zavede sama sebe,


uniká ruce, která ji krmila, letící zobák, plovoucí nozdra.


II


Ty zlomky s pokusy, tajemství řemesla improvizované do kosti: listí, bestiář,


složité propletence, připomínající cesty předků a obchodu. Muselo to být


zdůrazněno a obnaženo, takže nozdra vypadá jako stěhovavá příď, čichající Liffey,


dosahující až k brodu, schovávající se za hřebínky z parohů, jehlice z kostí, mince, závaží, misky vah.


III


Jako dlouhý meč skrytý ve vlhnoucí pochvě pohřební hlíny kýl uvízl pevně v ubíhajícím břehu, kalený trup, břitký a od rány jako Dublin.


A teď už saháme do neřádu obratlů, proutí z košů s hlínou, mateřského vlhka zásobáren,


a pro tento zkušební kus, vyřezaný dítětem, vikinskou loď, vznosnou, stěhovavou linku.


IV


Vběhne mi do dlaně, začne se klikatit, za sebou zvířecí stopu - červa myšlenky


pronásleduje do bahna. Jsem Hamlet Dánský, hraju si s lebkou, vykládám podobenství, čichám hnilobu


ve státě, prosáklý jeho jedy, štván přízraky i vlastními sklony,


vrahy i vroucností, k vědomí přicházím, když skáču do hrobů, samé třesky plesky.


V


Pojď, se mnou leť, pojď, čichej vítr, abys byl jako ti machři Vikingové -


sousedští, nenasytní, zabijáci, prohnaní, pohani, lichváři, co vrší zášť i zisk.


Klidně, jak řezníci vám vyřežou plíce a k ramenům přidělají krvavá křídla.


Praotcové, stůjte při nás! Prohnaní znalci krevní msty a míst vhodných pro léčku i město.


VI


"Slyšel jsi někdy," ptal se Jimmy Farrell, "o lebkách, které mají v městě Dublinu?


Bílé i černé a žluté, některé mají všechny zuby, na jiných zbyl jenom jeden."


A k tomu si vymyslel příběh "nad lebkou starého Dána - třeba se utopil za Potopy."


Má slova olizují dlážděné přístavní hráze, po zemi dlážděné lebkami jak šelma tiše se kradou na lov.


Královna rašelinišť


Ležím a čekám mezi drnem a zdí statku, mezi rovinou porostlou vřesem a skelnými zuby kamení.


Mé tělo bylo slepeckým písmem pro kradmé doteky: svítání klopýtala přes mou hlavu a chladila se mi u nohou,


skrze mé tělo a pleť prosakování zimy mě strávilo, negramotné kořeny


dumaly a umíraly v dutinách žaludku i kloubů. Ležím a čekám


na štěrkovém dně, rozum se mi kalí, džbán jiker pod zemí rozkládá sny o jantaru z Baltu. Rozmáčklé bobule pod nehty, poklad rozpadávající se v úlomcích pánve.


Diadém rozežral rez, drahokamy zapadly do rašelinové břečky jako kolo dějin.


Mou šerpou byl černý ledovec samá vráska, barevné tkaniny a fénické výšivky hnily v rozměklých morénách


mých ňader. Zimní chlad čenichem fjordů funěl mi na stehna -


rozmoklé peří, těžké povijany kravských kůží. Lebka přezimovala ve vlhkém hnízdě vlasů.


To uloupili. Oholili mě


a obnažili rýčem, jímž kopáč rýpal rašelinu:


znovu mě zahalil a v horské kotlině pohřbil s kamenným sloupem v hlavách i nohách.


Pak ho podplatila hraběnka. Cop, oslizlou pupeční šňůru rašeliny, mi uřízli


a já povstala ze tmy, zpřerážené kosti, střepy, lebky, vyrvané stehy, chomáč trávy, pablesky na břehu.


Grauballeský člověk


Jako by byl odlit z dehtu, leží na polštáři drnu a zřejmě pláče


černou řeku sebe sama. Letorost jeho zápěstí je jako dub na blatech, koule paty


jak vejce z čediče. Nárt se mu svraštil chladem jak labutí noha nebo napitý kořen z bažiny.


Jeho kyčle jsou jako pouzdro lastury a měšec mušle, páteř jak úhoř, uvízlý pod zábleskem bahna.


Hlava se zvedá, brada je hledí zdvižené nad kanál podříznutého hrdla, které si vydělalo kůži a ztuhlo. Vyléčená rána se otvírá dovnitř do temného houští bezů.


Kdo řekne "mrtvola" jeho odlitku, který je jako živý? Kdo řekne "tělo" jeho nejednoznačnému spočinutí?


A zrezivělé vlasy, porost neočekávaný jako u zárodku. Poprvé jsem viděl jeho zrůzněný obličej


na fotografii, hlavu a rameno vykopané z rašeliny, pohmožděné jak dítě kleštěmi při porodu,


ale teď mi leží zdokonalený v paměti, celý až po rudý roh nehtů,


visící na vahách krásy a krutosti:


s Umírajícím Galem příliš těsně přiléhajícím


ke svému štítu, se skutečnou váhou každé oběti s naraženou kápí, podřezanou a pohozenou.


Trest


Cítím ten tah oprátky v zátylku její šíje, vítr na nahém čele.


Z bradavek udělá jí jantarové kuličky, natřásá křehké lanoví jejích žeber.


Vidím ji utopenou v rašeliništi, kámen na nohou, plovoucí hole i větve.


Pod tím nejdřív byla oloupaný kmínek, to jest vykopaná dubová kost, mozkový soudek:


oholená hlava jak zčernalé strniště, páska na očích, umazaný obvaz, oprátka prsten uchovávající vzpomínky na lásku. Cizoložnice, než tě potrestali,


měla jsi vlasy jako len, bylas vyhublá a tvá tvář, černá jak dehet, bývala krásná. Obětní beránku,


skoro tě miluju, ale sám (Vím to!) bych tě kamenoval mlčením. Znalecky se přehrabuju


ve vyhřezlých a zčernalých hřebíncích tvého mozku, tkání tvých svalů a všech tvých sečtených kostí:


já, který mlčky stál, když tvé zrádné sestry míchaly dehet, a plakal u zábradlí,


já, který bych přivíral oči civilizovaným hněvem, a přesto chápal krevní, rodinnou mstu!


Hlas krve


I


Spřízněný skrze hieroglyfickou rašelinu na sušárně s uškrcenou obětí, hnízdečko lásky v mlází,


hrabu se v původu jako pes probírající se v kuchyni na rohožce vzpomínkami na divočinu:


blata se třesou, voda syčí a bublá, jak jdu rákosím a vřesem.


Mám rád líc drnu, černé zářezy, tutlaná tajemství procesu a rituálu;


mám rád skok mimo pevnou půdu, každý břeh utržený ze šibenice, každou tůň, nezacpaný chřtán urny, pijáka luny, který se pouhým okem nenacpe.


II


Bažina, bláto, břečka: království slizu, domény studené krve, zablácených tlap, špinavých vajec.


Ale rašeliniště, bog, což znamená měkký, to je déšť za bezvětří, zornička z jantaru.


Přežvykující půda, zažívání měkkýšů a lusk, hluboký pylový váček.


Půda země, klenba z kostí, sluneční banka, balzamovač obětin i rozšavlovaných uprchlíků.


Neukojitelná novomanželka. Polykač mečů, rakev, hnojiště, tříšť dějin.


Půda, která obnaží svůj černý rub, místo k hnízdění a páření, temné kouty mého nitra.


III


Našel jsem rýč na rašelinu, schovaný v mlází, ležel naznak a zarůstal zelenou mlhou.


Když jsem ho zvedal, měkké pysky výhonku mlaskly a otevřely se, hnědožlutý otisk


se vynořil u nohou jak stažená kůže; když jsem ji zvedal, z násady kapalo


a na slunci se začala pařit. Teď tomu obelisku udělali dvojče:


uprostřed kamení pod vousatou mohylou vyrušili párek v hnízdečku, jehnědy a chmýří rákosu se chvějí,


když zvedají rozštípané dubové údy. Stojím na pokraji staletí, tváří v tvář bohyni.


IV


Tento střed trvá a šíří se, tůň a vodní rostliny, pytel vod


a rozpouštějící se hrob. Matky podzimu kysnou a klesají, z fermentů plev a listí


jim tmavnou okry. Mechy dozrávají, vřes pouští semena, mlází zakopává do země


svůj bronz. Je to samohláska země, snící o svém kořenu v kytkách i sněhu,


mutace počasí i ročních dob, nápor větru, rovnající zem, do které hnije.


Z toho všeho jsem vyrostl jak smuteční vrba se sklony k choutkám vážnosti.


V


Ručně vyřezávané loukotě ke káře na rašelinu, pohřbené pod neřádem zbylým po borkách,


Amorův luk zadního prkna, proděravělé rty žebřin:


boha jsem viděl v člověku, který tudy jel, boha žebřiňáku, krmiče krbu.


Byl jsem jeho vyvolený služebník, nosil mu chléb a pití, majordom při objíždění jeho sídel.


Když léto zemřelo a ženy opustily pole, zdravili nás, dávali přednost v cestě.


Pohleďte, jak se, když jdeme kolem rozsvícených hlohů, má mužská pýcha dme, když na mě promluví.


VI


A ty, Tacite, sleduj, jak vysazuju háj na hliněné chatrči, kterou navršili mrtví:


zoufalý mír! Naše mateřská půda zkysla krví svých věrných -


chrchlají ji v jejím posvátném srdci a legie z náspů přihlížejí.


Vrať se sem, na "ostrov v oceánu", kde ničeho není už nikdy dost. Čti v zakopaných tvářích


padlých i obětí; nestranně popiš, jak vraždíme pro dobro všech


a holíme hlavy nehodných, jak bohyně pohlcuje naši lásku i strach.


Oceánova láska k Irsku


I


Devonské nářečí v ústech, Ralegh opřel pannu zády o strom, jako je Irsko zády k Anglii,


a dere se do vnitrozemí, až pobřeží popadá dech: "Svody, Waltře! Svody, Waltře!"


Je z vody, je oceán, zvedá jí spodničku, jako vlna se dere pod šátek mořských rostlin.


II


Jeho chochol se sklání před Cynthií, dokonce i když se namáčí na útěku přes řeky Lee a Blackwater.


To jsou ty kaluže, kde by před ní rozprostřel svůj plášť. V Londýně mu jméno povznese voda i temné zvěsti, jež prosakují:


Smerwick, posetý mrtvolami šesti set papeženců, "statečných a dobrých, jak si lze jen přát".


III


Zmrhaná panna naříká irsky, oceán rozmetal její sny o loďstvech, španělský král rozházel zlato


a podved ji: jambické bubny angličtiny zní po lesích, kde její básníci jsou na tom jak Onan. Bludičky, maso hub


vytrácí se z jejich ospalého objetí do dechu na prstýnku, do rosy, do země, kterou máme nemáme.


Akt spojení


I


Dnes v noci první pohyb, puls, jako by na blatech déšť rozhod se uklouznout s potopou: puknutí, chlístání z kapradinové postele. Záda máš jak východní pobřeží a ruce i nohy rozhodila jsi od tyčících se kopců. Hladím vzpínající se krajinu naší minulosti. Jsem za tvými zády království, které neodmítáš ani nesvádíš. Dobytí je lež. Stárnutím, že se vzdávám napůl nezávislého pobřeží, na jehož území mé dědictví neobměkčitelně vrcholí.


II


Ještě jsem panovačný muž, nechám tě s bolestí, rozkladem v kolonii, beran proti bráně, vzmach zevnitř vypuklý. Akt vyrazil pátou kolonu, jejíž postavení začíná být jednostranné. Jeho srdce pod tvým je válečný buben verbující své síly. Jeho cizopasné a nevědomé pěstičky už buší po tvých hranicích a vím, že s prstem na spoušti na mě míří přes vodu. Žádná smlouva - to předvídám - nenapraví ti rozbité a polámané tělo, bolest, po níž zůstaneš - jak rozrytá země - zase syrová.


Zásnuby v Cavehillu


Střelba štěká své otázky poblíž Cavehillu a zvrásněný bazalt hledí upřeně na jih: beran, sever, chlap, co dá na sílu, Netknutý Adam, než zažil šok po ženě.


Ještě tu střílejí ženichovi pro štěstí. Ten den, kdy jsem se jel uhnízdit do skrýší své milé, zámotků v janovci, rituál výstřelů nad autem mi musel hřmít.


ZE Školy zpěvu


5. Výchova


"Popis je zjevení!" Royal Avenue, Belfast, rok 1962, sobota odpoledne, těšilo ho, že mě poznává, nováčka ve vyjadřování, popad mě za loket: "Hele, di si svou cestou. Dělej to svý. Vzpomeň si na Mansfieldovou - Vypovím, jak skřípal koš na prádlo... tenhle tón vyhnanství!" Ať jde do háje a nepřehání: "Nesmíš mít naběhlý žíly na péru!" A pak: "Chudák Hopkins!" Mám Deníky, které mi dal, celé podtrhané, jeho sehnuté nitro, zkroucené z jejich bolesti. Všude odhalil kontury trpělivosti a vychoval mě a poslal do světa, slova mi vtiskl na jazyk jak obolus.


6. Odhalení


Ve Wicklow v prosinci: z olší krápe, břízy dědí poslední světlo a jasan zebe na pohled.


Ztracená kometa má se vrátit za soumraku, milióny tun světla jak plody hlohu a šípky


a já občas zahlédnu padat hvězdu. Osedlat si tak meteor! Zatím se brouzdám tlejícím listím, plevami, těmi vysátými motolicemi podzimu,


a vymýšlím si hrdinu někde v rozbahněné ohradě, co talent jak kámen v praku vsadí na zoufalý čin.


Jak jsem moh takhle skončit? Často se mi vybaví nádherné spektrum přátelských rad a kovadlina v hlavě těch, kteří mě nenávidí,


když sedím a vážím, vážím tristia, za něž odpovědnost nesu sám. Kvůli čemu? Kvůli uším? Kvůli lidem? Kvůli tomu, co šeptá se za zády?


Déšť stéká mezi olšemi, tichým přesvědčivým hlasem šeptá o zradě a podvodech, ale každá kapka přesto připomíná


i čirý diamant. Nejsem fízl ani internovaný. Vnitřní emigrant - mám delší vlasy a víc přemýšlím: záškodník,


který unik masakru, nasadil si ochranné zbarvení kmenů a kůry a každý závan mrazí ho až do kostí.


Ten, kdo rozdmýchával uhlíky pro chabý žár a při tom zmeškal zlé znamení, životní příležitost: pulsující růži komety.


Polní práce


Po vraždě


Byli tam, jako by je paměť vyseděla, jako by neklidní zakladatelé zas vstali: dva mladíci s puškou na kopci, barbarští a sebejistí jak jejich nástroje.


Kdo nás vlastně lituje? Kdo snil, že bychom spolu mohli žít v dešti i prudkém světle, v ošlehaném kamení? Bazalt, krev, voda, náhrobky, pijavice.


V té původní neutrální samotě od Brandonu po Dunseverick přemýšlím o očkách přežívajících kytek, vytoužených, nepošlapaných orchidejích.


Vidím kamenný dům u mola. Místo, kde se dá žít. Široké rozsvícené okno. Srdce okřeje. Uděláš dvacet kroků k člunům a dostaneš koupit makrelu.


A dnes k nám domů přijde děvče s košíkem plným nových brambor, třemi tvrdými kapustami a mrkví se svěží natí a čerstvou zemí na ní.


Elegie


To, jak teď žijeme, bázliví či odvážní, se stane naším životem. Roberte Lowelle,


pelargónii v okně osvětluje lampa, při níž píšu, vítr od Irského moře jí zmítá -


tady, kde jsme seděli před deseti dny, s vámi, mistře elegií a svářeči angličtiny.


Jak jste rozhoupal řeč a kymácel se na kormidelní páce sebe sama a vysmíval se mi, že mám strach z vody -


co nebylo pod vaším žezlem? Pil jste Ameriku jako železnou vodku srdce a rozkřikoval vrtkavou, umanutou lásku i aroganci umění. Oči viděly, co ruka dělala,


když jste poangličtil ruštinu, když jste vydupal srdcem bušící, ne napsané sonety lásky pro Harrietu


a Lizzie a slaně mokrého, vodu rozrážejícího delfína, pero vaší páteře, konečně nadané schopností


zlákat a šplouchat, kormidelník, rybář, retiarius. Ta ruka. Řádící, sloužící a obojživelná.


Dvě v noci, vlhko u moře. Ne pyšné plachty vašich veršů... Ne. Byl jste náš noční přívoz, zmítaný mořem,


celý parníček drnčel, jako když chřestí brnění,


protože schválně plul napříč nezvladatelným a nebezpečným.


A teď jen líheň deště a pelargonium tremens. Otec není štítem pro dítě -


dítě jste ve mně objevil, když jste se loučil pod košatým vavřínem u brány v Glanmore,


opulentní a osvěžující jak prodlévající léto, jen rybí šípy očí to riskly: "Budu se za vás modlit."


Glanmoreské sonety


I


Vokály vryté do sebe: čpí zem. Dvacet let únor nebyl teplejší, jen mlha nad brázdou; klid pod tichem, hluk traktorů v dálce jej vyruší. Z cesty se páří, dýchá ornice. Život by moh být cesta přes pole a umění jen stopa radlice v zemi. Má lícha uvláčena je. Radlice kypří smysly z podzemí a já sám znovu ožil vůněmi základní tmy v té nerozvité růži. Počkej... jdem proti mlze, rozsévači, mé přízraky už k jarním sídlům kvačí. Zrno snů jak sníh Velikonoc víří.


IX


Před oknem kuchyně hřbet černé krysy na šípku houpá se jak shnilý plod: "Prokoukla mě až do žaludku, nic si nevymýšlím. Jdi to sám omrknout." Kvůli tomu jsme do samoty šli? U brány máme lesklé vavříny, klasické, sousedovou siláží smrdí, listy trpké jak svědomí. Krev na vidlích, krev na plevách i seně, smrt krys v potu a prachu mlácení - jaká obrana básnictví je ve mně? V prázdném šípku zní šustění, když vyjdu, a tvoje tvář za šípkem straší mě jako měsíc za rozbitým sklem.


Skunk


Zvednutý, černý, měňavý jako ornát při zádušní mši, ocas jak na přehlídku vodil samičku skunka. Noc co noc čekal jsem na ni jako na návštěvu.


Lednička hučela do ticha. Světlo mé stolní lampy za verandou sláblo. Malé pomeranče se kolébaly na pomerančovníku. Drželo mě to jako voyeura.


Po jedenácti letech jsem znovu psal milostné dopisy. Slovo "manželka" jsem narážel jako vzácný sud, jako by jeho hlásky mutovaly do noční země a vzduchu


Kalifornie. Nádherná, neužitečná vůně eukalyptu slabikovala tvou nepřítomnost. Rozleželá chuť po hltu vína byla totéž jako vdechovat tě ze studeného polštáře.


A už tu byla, napjatá, nádherná, obyčejná, záhadná samice skunka, mystická a demystifikovaná, metr ode mě očichávala podlahu. Vybavil jsem si to včera v noci, když jako saze s tebe padalo prádlo, hlavu dolů a zadeček nahoru, do zásuvky shýbala ses pro černé negližé.


Sen o žárlivosti


Kráčel jsem s tebou a jinou paní parkem, šeptající tráva pod stromy prsty se probírala v chtivém mlčení - a náhle do stínu nás mámí mýtina, kde je krásné sezení. Upřímnost světla svádí, zdá se mi, řeč byla o touze a žárlení. Naše řeč šat, jen volně zřasený, či bílý ubrus rozprostřela jak mravní katechismus na poušti. Řekl jsem naší společnici: "Ukaž mi, po čem tak toužím - temnou hvězdu na ňadru." Byla pro. Mé verše ani zkušenost tvé poraněné srdce, lásko, nezahojí.


Polní práce


IV


Pach kočičiny, rozpuklý růžový květ; tisknu list kvetoucího rybízu na hřbet tvé dlaně pro pomalý žár jeho lepkavé šťávy, aby ti rozkvetla pleť a žíly se ti zkřížily s žilkami listu. Olíznu palec a otisknu ho do hlíny, pomazávám pomazaný tvar listu. Hlína kvete a barví ti hřbet dlaně jak mateřské znamínko - má umbrová, jsi poskvrněná, poskvrněná k dokonalosti.


Píseň


Jeřáb jak rtěnkou zmalovaná holka. Mezi postranní a hlavní cestou olše ve vlhké, kapavé dálce vyčnívají mezi rákosím.


Jsou tu bahenní květy nářečí i trvalky pro absolutní sluch a okamžik, kdy ptačí zpěv se blíží hudbě toho, co se odehrává.


Poutní ostrov


Poutní ostrov


VII


Až dolů k samé vodě došel jsem a uchlácholen pouhým díváním jsem nad ní stál, jako by byla živým zrcadlem


či barometrem, a vtom - ne že by znenadání se jeho odraz objevil - jsem vytušil, že někdo vstoupil do mého soustředění


na to, že nejsem soustředěn, ve chvíli, ve které vyslovil moje jméno. Ačkoli jsem váhal, pohlédl jsem mu do obličeje,


a co jsem uviděl, mi dodnes bere dech. Čelo měl proražené nad okem a krev mu zaschla po krku a po tváři. "To nech,"


řekl, "to nic není. Jistě jsi viděl lidi jen po fotbale stejně zřízené... Pořád nevím, kolik tak bylo, když jsem byl probuzen,


neodbytného klepání jsem se však bál, děsilo mě jak telefon hned po ránu, a tak jsem radši nerozsvěcoval,


jen za záclonou vykouk jsem, snad neviděn. Před vchodem spatřil jsem dva zákazníky a starý landrover s dveřmi dokořán


stál na ulici, tak jsem pustil záclonu, ti dva však zřejmě čekali, jestli se pohne, poněvadž začali řvát, abych sešel do krámu.


Žena se dala do pláče a roztřásla se v úzkosti, nahlas si naříkala a neptala se ani, kdo to je. ,Přeskočilo ti,


či co je s tebou?' vykřik jsem, ale řek bych, že spíš proto, abych přišel k sobě, než že bych na ni skutečně měl vztek,


to klepání mě šokovalo, tak po ránu, a její fňukání a skuhrání to jenom zhoršovalo. A oni pořád křičeli: ,Pojď do krámu,


do krámu!' Boty a bundu jsem si teda natáh hned, vrátil se k oknu a zavolal jsem na ně: ,Co chcete? Přestaňte tu takhle vyvádět,


nebo nikam nejdu.' ,Dítěti je zle. Otevři a podívej se, co tam máš - tablety, nějaký prášky nebo něco v lahvičce,'


řek jeden z nich. Z cestičky vycouval, abych mu v světle viděl do tváře, a pak se pohnul i ten druhý; oba dva jsem znal.


Ač klepání bylo zlé, ticho tam zasáhlo mě hůř. Manželka se už utišila a šeptala jen, ať si pozor dám.


U dveří jsem si rozsvítil. ,Je divné, že nešli k lékárníkovi. A kdo to vlastně je - kdo by tě takhle brzy probudil?'


s očima navrch hlavy ptala se mě žena. ,Znám je jen od vidění,' odpověděl jsem, ale dlaň jsem jí musel stisknout, jak byla vyděšená,


a pak jsem sešel dolů do obchodu. Zůstal jsem stát a nohy pode mnou se roztřásly. Vzpomínám si, pod tou řadou schodů


zavanul pach, snad z vařeného masa, když jsem šel otevřít. A dál už to znáš tak dobře jako já, jaká to byla krása."


"Neřekli ti nic?" "Nic. Co by říkali?" "Neměli uniformy? Nebo aspoň masky?" "Jako by přišli ve dne, tváře si holé nechali,


ti sráči si snad mysleli, že bát se nemusí." "Ne že by to snad byla útěcha, chytli je ale," řekl jsem mu, "šli do basy."


Tak statný, slušný, s bezelstným obličejem tam stál a myslel jenom na to, co táhlo mu pod roztříštěným čelem,


a zažertoval: "Přibrals, příteli, od námluv v tamtom velkým austinu, co sis ho půjčil tenkrát v neděli."


Žitím i smrtí v něm nic zřejmě nedospělo. Sálala z něho atletická čistota, až na to proražené čelo


a krev to byl ten starý známý dál, střední útočník v modrém tričku a naškrobených trenýrkách, jediný, co o styl dbal


a stal se dokonalou, čistou obětí. "Promiň, že jen tak lhostejně jsem žil, odpusť, že tak bázlivě jsem se účastnil,"


řekl jsem, překvapen svými slovy. "Promiň mi to oko," řekl on, "všechno, čeho mám nad hlavu." A pak jím projela snad vlna bolesti,


zachvěl se jako horký vzduch a zmizel.


Cyklus imaginárních setkání s postavami irské historie i současnosti Poutní ostrov se odehrává na ostrůvku v jezeře Lough Derg v hrabství Donegal, který je znám rovněž pod názvem Očistec svatého Patrika a od středověku zůstává cílem třídenních kajícných poutí. Heaney jej psal v době, kdy se intenzivně zabýval Dantovou Božskou komedií. (Pozn. překl.)


Sweeney redivivus


Rozhráb jsem vlhký písek a sebral síly, abych se vyšplhal na příkrý sráz mohyly, hlavu jak klubko vlhké šňůry, ztuhlé nasáklým vlhkem, ale začínající se už rozmotávat. Další pach vanul z řeky, hořký jak noční ovzduší ve vochlovně konopí. Staré stromy zmizely, živé ploty tenké jak čáry perem a celá usedlost ztracená pod ztvrdlými pěšinami a domy s ostrými hřebeny střech.


A tam jsem stál, sám sobě neuvěřitelný, mezi lidmi až příliš dychtivými uvěřit mně i mému příběhu, i kdyby nakrásně byl pravdivý.


Bdělý


Od začátku jsem měl štěstí, překážky v cestě, vždycky mě něco sráželo, aby bylo jisté, že se neoddám příliš naději ani důvěře -


ptal jsem se sám sebe, jestli bych vůbec moh, a když, tak zda bych se měl vysmeknout poslušnosti, když jsem uslyšel štěkání kaňkující se lišky.


Česala pavučiny touhy jako vlnu, vyhrabala pohřbená střeva a blesky, prolomila led koketní cudnosti a příkladných hvězd -


a kořeny mě připoutala k tomu místu, bdělého, zklamaného pod mou starou tajnou předkoperníkovskou nocí.


Na cestě


Cesta přede mnou pořád se odvíjela stálou rychlostí, ze svodidel krápalo.


V mých rukou jako vybojovaná trofej prázdný kruh volantu.


Trans řízení proměnil všechny cesty v jednu: v toskánskou pěšinku, po níž obcházejí serafové, v zelené


dubové aleje v Dordogne nebo v tu vyšlapanou cestičku v obilí, kde se bohatý mladík zeptal to své:


Mistře, co dobrého mám udělat, abych dosáhl věčného života? Nebo v silnici, na níž pták se zemitě rezavým hřbetem a černobílým ocasem podobným intarziím z křemene a z gagátu se přese mne přehoupl


v navštívení. Prodej svůj majetek a rozdej chudým. Byl jsem u vytržení


jak lidská duše, jež vychází z úst v rozvlněných přívalech černého písma latiny.


Byl jsem tím, jenž má unést smutek, Noemovou holubicí, stínem v panice přebíhajícím přes jelení stezku.


Kdybych sestoupil na zem, stalo by se to malým východním okénkem, jímž jsem se kdysi protáhl,


když jsem vyšplhal na nebe pomocí pověry,


zpitý a šťastný na štítu kaple.


Hřadoval bych celou noc na kamenné desce vyhnanství, pak bych se skryl v té puklině ve hřbitovní zdi,


na níž se ruka za rukou bez přestání opotřebovává, na votivní žule s chladným nitrem, která nezná slitování.


A následuj mě! Prošel bych ústím vysoké jeskyně do skály prohřáté sluncem


a potom dál chodbou, v níž na podlaze jsou měkké hroudy hlíny, na tváři doteky pavučin a pleskot křídel, až do nejhlubší komory.


Tam je vytesán do skály pijící jelen, boky a krk vystupují v konturách,


vyrytý obrys vlní se až k napjatě očekávajícímu čumáku a k nozdrám rozšířeným


nad vyschlým pramenem. Pro svou knihu proměn bych rozjímal v té vigilii s tváří z kamene,


dokud by dávno oněmělý duch neprorazil na povrch a nezvířil by prach v křtitelnici vyčerpání.


Lucerna hlohu


Lucerna hlohu


Mimo čas žhne zimní hloh, planý plod trnu, malé světlo malým lidem, a nechce od nich víc, než aby v sobě nedali zhasnout knotu sebeúcty, neboť je nemusí oslepovat osvětlením.


Ale někdy, když se vám dech na mraze opeří, na sebe bere podobu tuláka Diogena s lucernou a hledá jednoho spravedlivého; takže jste nakonec prozkoumáni zpoza hlohu, který drží ve výši očí za větvičku, a ucuknete před spojenou dření a peckou, krvavým trnem, jímž chcete být souzeni a osvobozeni, zobanou zralostí, jež vás prohlédne a jde si dál.


Z republiky svědomí


II


Mlha je tam obávaným znamením, ale blesk věští všeobecné dobro a rodiče věší za bouře zavinutá miminka na stromy.


Jejich vzácný nerost je sůl. A ulity přikládají k uchu při narozeních a pohřbech. Základem všech inkoustů a barviv je mořská voda.


Jejich posvátným symbolem je stylizovaný člun. Plachta je ucho, stěžeň šikmé pero, trup tvar úst, kýl otevřené oko.


Při nástupu do úřadu veřejní činitelé musí přísahat, že dodrží nepsaný zákon, a plakat, aby odčinili drzou touhu po funkci -


a aby potvrdili víru, že všechen život povstal ze soli v slzách, jež vyhrkly bohu oblohy, když ve snu viděl, že jeho osamělost je věčná.


Ze země nevysloveného


Slyšel jsem o platinové tyči, kterou si chová jeden logický a užvaněný národ jako základ svých měření, trůnní sál, ale rovněž komorový hrob všech kalkulací nebo předpovědí. Moh bych se cítit doma v tom kovovém jádru spícím v samotném středu systémů.


Jsme rozptýlený národ, jehož dějiny působí dojmem matné věrnosti. Kdy a proč začal náš exil mezi řečí štvanými, nedokážem říct, ale solidarita se v nás zvedá jako povodeň, když slyšíme jejich legendy o novorozencích puštěných v proutěných člunech za svým osudem nebo o márách králů, zvednutých a nesených na ramenou řeky nebo dál na cesty v moři.


Když se přiznáme ke svému, srovnáme s nimi krok, ale úplně se nevyrovnáme. Nejhlubší dotek jsem si užil pod zemí, v nacpaném metru jsem stál zády k ní a jednou v muzeu jsem vdechoval ten jarní souhlas ze šíje a z ramen předstírajících, že jsou soustředěny na zcela němý kámen z mlýnku na zrní.


Nevyslovené předpoklady v nás mají moc zjevení. Jakpak jinak bychom věděli, že ten, kdo první z nás bude chtít shánět souhlas a hlasy v bohaté demokracii, bude z nás poslední a zabije náš jazyk? Zatím, když přehlédneme jednu rybu, co sebou mrskla, a všimnem si až kol, znamená to, že další z nás někde umírá.


Mizící ostrov


Když jsme uvěřili, že zůstaneme nadobro mezi jeho modrými kopci a břehy bez písku, kde jsme strávili zoufalou noc v modlitbách a bdění,


když jsme nasbírali naplavené dříví, udělali ohniště a zavěsili kotlík jako nebeskou báň, ostrov se pod námi rozplynul jak vlna.


Zem, která nás držela při životě, se nerozestoupila, jen když jsme ji objali in extremis. Věřím, že co se tam stalo, byla jen vize.


Vidění


Vidění


I


Inishbofin v neděli ráno. Slunce, kouř z rašeliny, rackové, nafta. Jednoho po druhém nás podávali do člunu, který se pokaždé propadl přídí a zakymácel. Seděli jsme těsně vedle sebe na lavičkách, po dvou po třech, poslušní strachem, byli jsme si náhle blízcí a nikdo až na lodníka nemluvil, když havlinky poklesly a zdálo se, že užuž nabereme vodu. Moře bylo velmi klidné, ale přesto - když se motor zahltil a náš převozník se musel ohnat po kormidelní páce, aby neupadl, podlehl jsem panice z vratkosti a z kolébání lodě. Co bylo nám zárukou, ta rychlá reakce a vztlak a plavba, mně bylo utrpením. Celou dobu, co jsme hladce pluli přes hluboké, klidné a závratně průhledné vody, jako bych se sám díval z jiné lodě plující vzduchem ve výši a viděl, jak riskantně jsme vstoupili do toho rána, a marně miloval naše holé, skloněné, sečtené hlavy.


II


Claritas. To latinské slovo bez citu se dokonale hodí na tesaný kámen vody na místě, kde v ní stojí po nesmočená kolena Ježíš a Jan Křtitel mu vylévá na hlavu další - to všechno v jasném slunečním svitu na fasádě katedrály. Tvrdé a tenké, vlnící se linie zobrazují tekoucí řeku. Až dole mezi linkami schovaly se hravé rybky. Už nic víc. A přesto v té naprosté viditelnosti se kámen hemží vším, co je neviditelné - vodními rostlinami, zrnky písku hnanými pryč i samotným stinným, nezastíněným proudem. Celé odpoledne žár chvěl se na schodech a vzduch, v němž jsme stáli až po oči, chvěl se jak klikatý hieroglyf samotného života.


III


Před dávnými věky můj neutopený otec přišel k nám na dvůr. Předtím jel stříkat brambory na pole až tam u řeky a nechtěl mě vzít s sebou. Stříkačka byla moc velká a nevyzkoušená a modrá skalice by mně mohla popálit oči, kůň byl odpočatý, mohl bych ho poplašit a tak dále. Házel jsem kameny na ptáka, co seděl na střeše chlíva, především kvůli ranám, co vydávaly, když se však otec vrátil, byl jsem v domě a viděl jsem ho z okna, s těžkým pohledem, polekaného, bez klobouku působil divným dojmem, spíš jako duch. Když na břehu řeky obracel potah, kůň se vzepjal, cukl zpět a převrátil vůz i s postřikem a se vším ostatním ze břehu rovnou do víru v tůni, až kopyta, řetězy, celý vůz, kola, sud, kladka zmizely ze světa, zatímco klobouk si vesele odplul do klidnějších míst. Toho odpoledne jsem mu hleděl tváří v tvář, přišel ke mně vlhkými stopami ze řeky a nebylo tehdy mezi námi nic, co by nemohlo vytrvat, dokud nezemřeme.


Návrat do Glanmore


7. Vikýř


To tys chtěla ten vikýř. Prořezat drsná a smolná prkna z borovice, já byl však proti. Cítil jsem se rád jak v hnízdě na střeše a ještě více prostorem stísněn. Sucho, v němž jsem byl, starý strop jako víko truhlu kryl. Všechno tam bylo jako v boudičce. Držela teplo modrá břidlice.


Když ji však odstranili, výstřední obloha přinesla proud překvapení. Připadal jsem si potom řadu dní jak v domě, v kterém ochrnutý bděl a - spuštěn střechou, hříchy odpuštěny - byl uzdraven, vzal lože a pak šel.


Záchrana


V závějích spánku viděl jsem tě tam pohřbenou po pás v sněhu na pláni. Vztáhla jsi ke mně ruce: probral jsem se sám jak z jara voda ve snu o tání.


Kvadratury


VIII


Anály praví: když mniši z Clonmacnoise modlili se v oratoři, ve vzduchu nad nimi se objevila loď.


Kotvu to stáhlo do takové hloubky, že zasekla se do zábradlí před oltářem, a když se trup pak přestal kolébat,


jeden z posádky se spustil dolů po laně a snažil se ji uvolnit. Bylo to však marné. "Ten člověk nesnese náš život a utopí se,"


prohlásil opat, "když mu nepomůžeme." Stalo se, pak loď vyplula a muž vyšplhal zpět z onoho zázračna, jak je znal.


XXIV


Klid v opuštěné zátoce. Každý kámen zřetelně patrný a spící pod vodou, přístavní hráz - zdivo ticha.


Plnost. Míhání. Zdvíhána Atlantikem lana se sotva pohnula, úplně nepatrné plesknutí příboje o prkna člunu.


Vidění dovedené k dokonalosti: ústřicové minarety složené tam dole se zeleným sklem lahví, úlomky lastur a zrudlé poupě pískovce.


Vzduch a oceán, jeden známý jako předek druhého. V protikladu s všudypřítomností, rovnováhou, okrajem.


XLVI


Horský vzduch z hory vzadu, vpředu pozdně letní pole s kamennou zídkou a v domě krytém břidlicí skřipky vrzající


jak kámen dělající žabky za soumraku či nezadržitelný proud ploché půdy, prchající za prostorem.


Byla snad kdysi hudba důkazem boží existence? Připouští-li věci, jež nelze změřit, pak tento předpoklad platí dál.


Ať tedy ucho vnímá jako okno farmy v tichém světle tam, kde kdysi výstřední plnými plachtami vplulo do vytouženého.


Vodováha


Vážení


Pětadvacetikilové závaží. Solidní železná jednotka odmítnutí. Ocejchovaná a odlitá, s krátkou silnou tyčkou


pro uchopení. Malé a neškodné na pohled, dokud se je nepokusíte zdvihnout; pak se projeví síla, jež drtí klouby a umenšuje život -


černá skříňka přitažlivosti, nepřekonatelná značka a odmocnina mrtvé váhy. Postavte ji však


proti druhé na opačné straně váhy, na správně seřízené a promazané váze, a vše se zachvěje náporem toho, co dáváme a bereme.


A právě to je ta příznivá zpráva: ta zásada snášení - něco unést a přes něco se přenést, prostě muset


vyvážit to nesnesitelné u druhých tím v nás, muset vytrvat v tom, pro co jsme se rozhodli a v čem setrváváme navzdory svému úsudku. Pasivní snášení umožňuje chod světa. Mír na zemi, lidi dobré vůle, vše,


co vydrží, jen dokud drží rovnováha, misky se nehýbou a zpěv andělů se udržuje na nezemské výši.


Odmítnout druhou tvář. Hodit kamenem. Neudělat to někdy, nerozejít se s poslušným, jehož jsme zranili,


znamená zklamat zraněného, sebe, vžité pravidlo. Hádej, proroku, kdo tě udeřil! Když se vojáci posmívali Ježíši se zavázanýma očima a on se nebránil,


nezastyděli se ani nepolepšili, třebaže něco se zřetelně projevilo - moc moci neuplatněné, naděje, k níž navždy


dospěli bezmocní. Přesto mi, pro Ježíše Krista, projednou udělejte něco k vůli, ano? Uhodněte, udělejte skandál, hoďte kamenem.


Každá věc má rub a líc - jistě, jistě, jistě... Ale čas od času musí dojít k prostému zvážení, jen tak bez jakéhokoli vlastního zproštění viny. Bohužel jedné noci, kdy bylo třeba dojít až do konce a pořádná rána mohla vše spravedlivě srovnat,


jsi namítl, že v tom je má omezenost, kvůli níž jsem dál rozjitřený, a tak jsem se prvně podrobil. Ovládl jsem se, když jsem měl prolít krev,


a tím jsem - mea culpa - otupěl. Rytířskost byla zásadním omylem, starý příteli. Dnes si lze vyřizovat účty jen nepoctivou hrou.


Svatý Kevin a kos


A pak byl svatý Kevin a kos: Světec klečí, ruce vztažené, ve své cele, ta je však moc úzká, a tak


jedna dlaň obrácená vzhůru trčí z okna, nepoddajná jak příčný trám, ale vtom přiletí kos a začne si tam hnízdit.


Kevin cítí teplá vajíčka, drobnou hruď, hlavičku i spárky, a poněvadž se tím octl v síti věčného života,


je pohnut k soucitu: teď musí celé týdny držet svou ruku jako větev na slunci i v dešti, dokud se mláďata nevyklubou a nevyletí z hnízda.


A protože je to celé pouze představa, představte si, že jste Kevin. Čímže je? Tím, kdo zapomíná na sebe či neustále trpí


od krku až dolů do bolavých předloktí? Spí jeho prsty? Cítí ještě kolena? Nebo se do něho vplížilo prázdno podsvětí se zavřenýma očima? Má v hlavě odstup? Osamělý a zřetelně se zrcadlící v hluboké řece lásky modlí se "pracuj a nežádej odměnu",


modlitbou, jež naplňuje celé jeho tělo, neboť už zapomněl na sebe, na toho ptáčka a na břehu zapomněl jméno té řeky.


Hovor


"Počkejte," řekla, "doběhnu pro něho ven. Je tu tak hezky, že začal něco plít."


Tak jsem ho uviděl na všech čtyřech u káry s pórkem, jak osahává, prohlíží a odděluje od sebe stonky, opatrně vytrhává všechny nezašpičatělé, křehké a bezlisté a s radostí vnímá, že praskají kořínky plevele, ale je zároveň smutný...


A pak jsem náhle poslouchal zesílené chmurné tikání hodin v hale, v níž ležel telefon opuštěný v klidu zrcadla a kyvadel zasažených sluncem...


A tehdy jsem se přistihl při myšlence, že kdyby to bylo dnes, právě takhle by Smrt povolala Kohokoli.


A pak hned promluvil, a já mu málem řekl, že ho mám rád.


Pochůzka


"A teď už maž! Běž, hochu drahý, a řekni mámě, tvař se dojatě, aby mi našla bublinu do vodováhy a novej uzel k týdle kravatě."


Vím, byl však rád, když jsem na svém stál a obočí jsem stáh s úsměvem, jímž jsem trumfl blbost, pro niž mne hnal, a čekal jsem v té hře na další tah.


P. S.


Čas od času si najděte čas a vyjeďte si po pobřeží na západ do hrabství Clare, v září či v říjnu, když už vítr i svit se navzájem perou o vládu, takže na jedné straně se prudce pění a blyští oceán a ve vnitrozemí mezi kameny je břidlicově šedá hladina jezera ozářena bleskem labutího hejna, který sjel na zem, peří pocuchané i čepýřící se, bílé na bílém, dorostlé, svéhlavě vyhlížející hlavy pod křídlem, vztyčené či pachtící se pod vodou. Nemyslete si, že zaparkujete a zachytíte to důkladněji. Nejste ani tady, ani tam - jen spěch, s nímž proletí známé i neznámé, jako když auto z boku zachytí měkké, leč silné poryvy, a rozrazí dokořán srdce, které nic netuší.

