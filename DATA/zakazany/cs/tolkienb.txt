


J. R. R. TOLKIEN


Básně


Rozbij talíř, třískni flaší! Zlámej rukojeti lžic! To pan Pytlík těžko snáší - sklenkou křápni ještě víc!


Propal ubrus, jenom směle!


Vylej mlíko ve spíži!


Kosti vysyp u postele!


Víno cákni do díží!


Šálky házej do moždíře,


pak je roztluč palicí!


Když nestačíš na talíře,


koulej s nimi světnicí!


To pan Pytlík těžko snáší!


Proto opatrně, braši!


DŘÍV nežli vzejde světlo dne, přes horstvo, jež se v mlze pne, jdem do hlubin, kde vládne stín, hledat své zlato kouzelné.


Znal naše kouzla zemský klín,


když rod náš v třesku kovadlin


kul klenoty a temnoty


zaháněl v slujích, kde spal stín.


A mnohý elf i dávný král


měl od nás meč, co zářně plál,


kdyžtě náš um těm vladařům


do jilců oheň včaroval.


Dali jsme stříbru hvězdný třpyt,


korunám zlatým slunce svit -


tu krásu krás a skvělý jas


jsme předli z drátků jako nit.


Dřív nežli vzejde světlo dne,


přes horstvo, jež se v mlze pne,


jdem do hlubin, kde vládne stín,


pro svoje zlato ztracené.


A co jsme měli pohárů


a zlaté harfy postaru,


jenže náš zpěv člověk či elf


neslýchal z hlubin, ani hru.


Sosny se s nářkem prohnuly,


zlé vichry nocí vanuly,


les rázem vzplál a plápolal


tak jako tisíc fakulí.


Zvon v údolí bil na poplach


a lidem zbělil tváře strach,


když dračí spár hůř nežli žár


jim pohřbil město v sutinách.


Dýmala hora pod lunou


v tu chvíli pro nás osudnou,


každý se hnal, než drak ho sklál


pod svými drápy, pod lunou.


Dřív nežli vzejde slunce svit,


přes chmurný, mlžný horský štít


jdem do hlubin, kde vládne stín,


mu harfy své i zlato vzít!


KAMPAK sem zvenku? Co byste rádi? Snad podkověnku? Řeka si pádí! Tma se už snáší roklinkou naší!


Kampak ty vaše nohy se vlečou? Vaří se kaše, placky se pečou! Dobře je, braši, v roklince naší, haha!


No, kampak? Co vy třesete vousy? Kdopak nám poví, kam takhle jdou si pan Pytlík a Balin a s nimi Dvalin roklinkou naší, když tma se snáší, haha?


Chcete tu zůstat, či utéct zpátky? Tma už je hustá! Den je tak krátký!


Útěk je hloupý! Ten, kdo k nám vstoupí, když se tma snáší, ať slyší naši


písničku po celou noc! Vítáme moc a moc! Hahá!


CHŇAP! Lap! Strop sklap! Třesk, plesk! Dup, křup! Tam dolů hned, kde vládne skřet, hohó, tam s tebou šup!


Břink, bim! Sem s ním!


Perlík, a kuj! Hohó, jsi můj!


Teď buš a buš a rob a služ,


hohó, teď kuj a kuš!


Chceš pryč? Prásk bič!


Sténej a skuč! Kňourej a kňuč!


A rob a rob a čekej hrob,


kde vládce skřet smí popíjet,


hohó, kde má svůj svět!


Kořeny má škryté v žemi, vypíná še nad jedlemi, štoupá pořád výš a výš, ale růšt ji nevidíš.


Třicet běloušů na rudé líše, napřed žvýkají, potom dupají a pak stojí tiše. Bež hlašu pláče, bež nehtů štípá, bež nohou škáče, bež pyšků pípá.


(Vítr)


K oku v tváři blankytné se točí v tváři zelené zas jiné oči. První oko na to vece: "Ty mi podobné jsou přece, jenže jsou to oči nižší


než já - oko v téhle výši."


Není ji vidět, není ji cítit, není ji šlyšet, nejde ji chytit. Je ža hvěždami a pod horami a vyplňuje práždné jámy. Byla tu předtím a přijde pak a nakonec ti vytře žrak.


Bez klíče a víka schránka pokladní, a přece je zlatý poklad v ní.


Nemá plíce, přece dýchá, študená a věčně tichá, věčně pije na švé ždraví v brnění, co nerežaví.


Všechno žere, všechno še v něm žtrácí, štromy, květy, žvířata i ptáci; hryže kov i pláty ž ocele, tvrdý kámen na prach šemele; měšta rožvalí a krále školí, vyšokánšké hory švrhne do údolí.


Patnáct ptáčků na pět jedlí, plameny jim pírka zvedly! Jsou to divní ptáčci bez perutí! Jestlipak nám ptáčci přijdou k chuti? Máme si je upéct, dokud oheň plá, dusit je či smažit a sníst za tepla?


Hoř, ohni, hoř, jenom je zmoř! Pal je a žhni! Jak pochodní ať plane noc, my máme moc. Juchej! Dus je a smaž, ať radost máš! Ať shoří vousy a dech se rdousí! Peč je a pal, abys je sklál, aby tál tuk a pupek puk! Tak v popelu neujde zlu, trpajzlík svému údělu! Ať plane noc, my máme moc! Juchej! Jahoj!


VÁL VÍTR přes uvadlý vřes, leč bez pohnutí stál tam les: na jeho klín pad věčný stín a temný tvor tam mlčky lez. Ten vítr od hor chladných vál jak příboj řval a náhle rval větve i strom tam v lese tom a k zemi listí strhával.


Pak vítr k východu se zdvih,


les opět znehybněl a ztich,


leč přes močál si vítr dál


surově hvízdal v notách svých.


Sténala tráva, rákos lkal


ve vlnách vod, když dál se hnal


ševel a šum až k nebesům,


kde cáry mraků roztrhal.


Nad naší Horou povětřím


přeletěl dračí sluj, a tím


i balvany tam u brány,


kde dosud ve vzduchu čpěl dým.


Pak se ten vichr nechal svést


přes moře noci dálkou cest.


Měsíc jej hned jal do plachet


a znovu svitla záře hvězd.


Starej tlustej pabouk přede nit!


Tlustej pabouku, teď si mě chyť!


Pabouku! Nafouku!


Mizernej vykouku!


Přestaň, nebo protrhnu ti síť!


Starej Bubřino, teďka se styď!


Nevidíš mě, Bubřináči, viď?


Pabouku! Nafouku!


Spadni sem na louku!


Neuvidíš ze mne ani píď!


Bubřináč s blbým Bublinou jdou na mne se svou sítí, mám se stát pro ně hostinou, jenomže houby chytí! Chystejte sítě na mušku, jste tlustí však a líní, že vám to stojí za fušku - ty blbé pavučiny!


J. R. R. TOLKIEN


Básně


I


Z anglického originálu přeložil František Vrba. Ilustrace J. R. R. Tolkien. Kresby na str. 7, 8, 10 a 14 a na přebalu ručně koloroval H. E. Riddett. Vydala Mladá fronta jako svou 5610. publikaci. Odpovědný redaktor Milan Macháček. Výtvarný redaktor Pavel Sivko. Technická redaktorka Jana Vysoká. Vytiskly Tiskárny Vimperk, s. r. o., Pasovská 55. 32 stran. Vydání v tomto souboru první. Praha 1995 13/44


(C) 1990 Frank Richard Williamson and Christopher Reuel Tolkien, executors of the estate of the late John Ronald Reuel Tolkien


J. R. R. TOLKIEN


Básně


II


PŘELOŽIL FRANTIŠEK VRBA This collection copyright (C) HarperCollinsPublishers 1993 All rights reserved Poems taken from The Hobbit copyright (C) George Allen &amp; Unwin (Publishers) Ltd 1937, 1951, 1966, 1978 Illustrations from Pictures by J. R. R. Tolkien copyright (C) George Allen &amp; Unwin (Publishers) Ltd 1979 Individual pictures copyright as indicated in that volume Translation (C) Libuše Vrbová, 1979, 1995 ISBN 80-204-0531-3


J. R. R. TOLKIEN


Básně


II


Mladá fronta


VAL SE - val se - val dolů dírou dál! Hej rup! Žbluňk! Šup! Dolů dírou, dolů hup!


Do svých krajů hleďte plout,


kam vás nese prudký proud!


Pryč z těch temných jeskyní,


severní kde hory ční,


kde vám širý šerý hvozd


dává znát svou divokost!


Plujte z lesní houštiny


dolů kolem bažiny,


kolem močálů a blat,


kde vám vítr bude vát,


kde vás mlha orosí


nad jezerem v rákosí!


Plujte, plujte s hvězdami


v chladném nebi nad vámi,


přes písky a peřeje,


než vás slunce zahřeje!


K jihu dál a k jihu dál,


aby den vás přivítal!


Zpátky k lukám plným trav,


kde se pasou stáda krav,


zpátky vašim sadům vstříc,


do zahrad a do vinic!


Aby den vás hřál a plál,


k jihu dál a k jihu dál!


Kam vás nese prudký proud,


do svých krajů hleďte plout!


KRÁL slují pod horami, král drahocenných gem, zas těmi drahokamy povládne v domě svém!


Zas korunován nyní,


za zvuku nových strun


své harfy, v zlaté síni


zasedne na svůj trůn.


Zašumí v horách lesy


a v slunci stébla trav


a řeky u podlesí


oblečou zlatý háv.


A každý proud si výskne


a přejde všechen žal,


jezero třpytem blýskne,


až vrátí se zas král!


POD HOROU, která temně ční, zas vládne král svou jeskyní! Je mrtev drak, a stejně tak zhynou i jiní zlosyni.


Má ostrý meč náš silný král


a rychlý šíp a pevný val;


a drahokam a zlato nám


dá kuráž ubránit se dál.


Znal naše kouzla zemský klín,


když rod náš s třeskem kovadlin


kul klenoty, a temnoty


zaháněl v slujích, kde spal stín.


Dali jsme stříbru hvězdný třpyt,


korunám zlatým slunce svit,


pro krásu krás a hvězdný jas


jsme nechali své harfy znít.


Je zase volná horská říš!


Ó, bludný lide, výzvu slyš


a spěchej sem, ať v domě svém


vlastního krále podpoříš!


Přes chladné hory zní náš hlas:


Vraťte se domů mezi nás!


A král vám rád svůj vděk dá znát,


u horské brány čeká vás.


Zas vládne král svou jeskyní


pod Horou, která temně ční.


A stejně tak, jak padl drak,


padnou i jiní zlosyni!


DRAK padl v boji, tlejí mu kosti, má po své zbroji i po skvělosti! Rzí se meč láme, trůn jistý není, síla vás zklame, pomine jmění, však dál roste tráva, listy se chvějí, řeka je hravá, elfové pějí: Vraťte se, braši, k roklince naší, lala!


Víc hvězdy září,


než démant se třpytí,


luna svou tváří


nad stříbro svítí;


oheň víc plane,


když plameny vzplály,


než zlato plané,


tak nač bloudit v dáli?


Vraťte se, braši,


k roklince naší,


lala!


Kam do daleka


cesta vás moří?


Proudí si řeka,


hvězdy už hoří!


Kam s těmi ranci?


Smutek vás chytá?


Elf s pannou v tanci


poutníka vítá:


Zůstaňte, braši,


v roklince naší,


lala!


ZPÍVEJTE všichni, zpívejte v plesu! V korunách vítr, ve zvoncích vřesu! Rozkvetla luna i hvězdy svěží, rozžehla okna noc ve své věži.


Tančete všichni, tančete v plesu!


Hebká je tráva, jak pírko se vznesu!


Proud teče stříbrem, stín prchá v háji,


radostná schůzka v radostném máji.


Zpívejme tiše, ať neprosne ze sna,


když kolébá ho laskavá vesna!


Poutníček hajá. Ať měkce si leží!


Olše a vrba nechať ho střeží!


Nevzdychej, sosno, spát aby moh!


Zapadni luno, ať padne tma!


Pst! Všichni tiše! Dub, jilm i hloh!


Zmlkněte vody, pokoj ať má!


CESTY vedou dál a dál přes hvozdy a pohoří, v klínu věčně stinných skal, řek, jež touží po moři;


sněhem mnoha krutých zim,


kvetoucí pak lučinou,


přes trávu i kamením,


pod horami, pod lunou.


Cesty vedou dál a dál


pod mraky i hvězdami,


ale ten, kdo cestoval,


teď se domů vrátit smí.


Kdo zřel meč a plameny,


kdo zná slují děs a chlad,


luh teď uzří zelený,


známý vrch a známý sad.


J. R. R. TOLKIEN


Básně


II


Z anglického originálu přeložil František Vrba. Ilustrace J. R. R. Tolkien. Kresby na str. 14 a na přebalu ručně koloroval H. E. Riddett. Vydala Mladá fronta jako svou 5610. publikaci. Odpovědný redaktor Milan Macháček. Výtvarný redaktor Pavel Sivko, Technická redaktorka Jana Vysoká. Vytiskly Tiskárny Vimperk, s. r. o., Pasovská 55. 32 stran. Vydání v tomto souboru první. Praha 1995 13/44


(C) 1990 Frank Richard Williamson and Christopher Reuel Tolkien, executors of the estate of the late John Ronald Reuel Tolkien


J. R. R. TOLKIEN


Básně


III


PŘELOŽILI PETR ŠTĚPÁN A STANISLAVA POŠUSTOVÁ This collection copyright (C) HarperCollinsPublishers 1993. All rights reserved. Poems taken from Adventures of Tom Bombadil copyright (C) George Allen &amp; Unwin (Publishers) Ltd 1962. Illustrations from Pictures by J. R. R. Tolkien copyright (C) George Allen &amp; Unwin (Publishers) Ltd 1979. Individual pictures copyright as indicated in that volume Translation (C) Petr Štěpán, 1995 Stanislava Pošustová, 1990, 1995 ISBN 80-204-0531-3


J. R. R. TOLKIEN


Básně


III


Mladá fronta


STARÝ BRACH Tom Bombadil, to byl chlapík dobrý, boty míval žluťoučké, kabát jasně modrý, kalhoty měl kožené, pás zelený jak louku, bílé pero labutí nosil na klobouku. Žil nahoře pod kopcem na zelené stráni, odkud se tok Opletnice do údolí sklání.


Bylo léto, když si Tom vyšel na lučiny,


trhal květy blatouchů, honil šedé stíny,


brundibárům bručavým chvilku pokoj nedal


a pak celé hodiny nad hladinou sedal.


Když mu mezi lekníny spadla dlouhá brada,


připlavala Zlatěnka, vodní žínka mladá,


zatahat ho za vousy. Tom se z břehu svalil,


bublal, cákal, polykal, říční vodu kalil.


"Hola, Tome Bombadile! Co to znamená?"


řekla krásná Zlatěnka. "Ta voda zkalená


plaší rybky šupinaté i písklata ptačí,


děsí hnědé vodní myši a klobouk ti máčí."


Probudil se Dědek Vrbák, zpívat začal starý Vrb,


pod haluzí rozkývanou spal Tom brzy jako dub,


pak ho Vrbák do praskliny chytil - cvak - - a sevřel kmen.


Kabát, klobouk, bílé pero - Tom je v pasti polapen.


"Hola, Tome Bombadile! Co tu děláš? Co tu chceš?


Hlídáš mne, když piju vodu, uvnitř kmene špehuješ,


lechtáš mě tím bílým perem, které za kloboukem máš,


a jako když z mraku prší, stříkáš vodu na mou tvář."


"Nech mě vyjít, starý Vrbe, ven na světlo denní,


jsem tu celý polámaný, pohodlí tu není,


tvé kořeny křivolaké tlačí do hlavy i zad.


Napij se své říční vody a jak Zlatěnka - jdi spát!"


Sotva uslyšel ta slova, hned ho Vrbák pustil ven,


skřípal, reptal, mumlal a hned pevně zavřel dutý kmen,


uvnitř ještě chvíli šeptal. Tom už ale kráčel dál,


proti proudu Opletnice lesní roklí putoval,


sedl si pod klenbu větví, co se k zemi naklání, a poslouchal ptačí cvrkot, hvízdání a pípání. Motýli se třepotali kolem jeho hlavy, potom ale letní slunce zakryl oblak tmavý.


a pak dole v temné díře mumlali mu do uší:


"Hohó, Tome Bombadile! To se přece nesluší!


Málem jsi nám zboural dveře. Teď tě chytil jezevec.


Cestu zpátky najdeš stěží. Máme tě a spadla klec!"


"Hola, starý jezevčoure! Dobře poslouchej můj hlas!


Hned mi ukaž cestu zpátky! Já teď chci jít domů zas!


Mezi plané růže se mnou pojď zadními vrátky,


pak si utři z nosu hlínu, očisti si tlapky,


zalez pod slaměnou duchnu a nezkoušej odmlouvat!


Jako krásná Zlatěnka a jako starý Vrb - jdi spát!"


Tom se zvedl, spěchal dále. Chladný vítr začal vát, těžké kapky deště začly na hladinu dopadat, mokrou sprškou chladné vody vítr tvář mu pokropil, a tak si Tom našel díru, kde se pěkně v suchu skryl.


Tu vylezl jezevec se sněhobílou skrání, který právě dole v díře kutal se svou paní i se spoustou dcer a synů. Chytil Toma za kabát, zatáhl ho dolů pod zem, tam, kde měl svůj tajný hrad,


Jezevci mu na to sborem: "Račte, prosím, odpustit."


V zahradě mu ukázali, kudy že má domů jít,


a pak celí ustrašení utíkali o překot,


dveře zamkli na petlici, zasypali každý vchod.


Přešel déšť a bylo krásně. Letní soumrak krajem šel,


rozesmátý starý Tom se k svému domu navracel,


zodemykal jeho dveře, okenice zotvíral.


Tenký srpek bledé luny na východním nebi vzplál,


hvězdný přísvit mihotavý ozařoval dům i dvůr


a v kuchyni kolem lampy nastal tanec nočních můr.


Nastala tma na podhůří. Tom rozsvítil svíci, tu za dveřmi zavrzaly schody skřípající: "Húhú, Tome Bombadile, hleď! Přicházím s nocí! Stojím tu za tvými dveřmi! Mám tě ve své moci!


Zapomněls, že na vrcholech kopců stojí mohyly? Zapomněls na hrobní stvůry, co se do nich ukryly? Teď jsou vzhůru a jsou tady! S námi budeš pod zemí. Budeš bledý, Bombadile, nehybný a studený."


"Táhni ven a nikdy více nevracej se k dveřím mým! Svit svých očí, svůj smích dutý vezmi s sebou do hlubin!


Vrať se zpět do svého hrobu! Na kamenné máry


slož svou lebku a spi tvrdě, jako Vrbák starý,


jako krásná Zlatěnka a jak jezevci v noře!


Vrať se tam, kde spí tvé zlato a tvé dávné hoře".


Oknem prchla hrobní stvůra, přeskočila dvůr i plot,


s kvílením a bědováním běžela jak o závod


na kopec, kde pod trávou je osamělá mohyla,


ve které se, chřestíc hnáty, v černé hloubi ukryla.


Potom starý Tom Bombadil složil hlavu na polštář,


tišší, než je dědek Vrbák, sladší než Zlatěnky tvář,


pohodlnější než hrobka nebo nora v skrytu skal.


Chrápal, jak když pilou řeže, tvrdě jako dudek spal.


Probudil se časně zrána a hvízdal jak špaček,


zpíval "Lá-li lá, má milá, kde je můj miláček?"


Rozedraný klobouk s perem, boty i svůj plášť si vzal,


zeširoka všechna okna letnímu dni zotvíral.


Byl starý Tom Bombadil opatrný a moudrý,


boty nosil žluťoučké a kabát jasně modrý.


Ať šel kolem Opletnice, ať šel lesní plání,


ať plul mezi lekníny či kráčel horskou strání,


ať šel roklí zešeřelou, lesní stezkou kvapil,


nikdo Toma Bombadila nikdy nepolapil.


Jednoho dne si ale Tom zašel do rákosí,


kde Zlatěnka učila střízlíky a kosy, co kolem ní seděli? staré písně znát.


Rozpuštěný měla vlas, zelenavý šat.


Tom ji chytil, pevně stisk. Hnědé vodní myši


vylekaně uprchly. V modré nebes výši


zakřičela volavka. Křoví zašustilo.


Polapené Zlatěnce srdce prudce bilo,


Tom jí ale povídá: "Vodní dámo milá,


v tůni u své matky by ses nikdy neprovdala.


Půjdeš se mnou pod kopec. Prostřený je stůl,


med i žlutá smetana, máslo, chléb a sůl.


Růže dovnitř nakukují kolem okenic,


malý dům a zahrádka. Co bys chtěla víc?"


Byla svatba. Hola hej, Bombadil se žení,


věnec blatouchů na hlavě. Klobouk opeřený


ztrácí samou radostí. Nevěsta si spletla


z kosatců a pomněnek a stříbřitého světla


krásný věnec svatební na zelený šat.


Tom jak špaček trylkoval. Housle začly hrát,


Tom bzučel jak brundibár, potom zpíval zas,


pevnou rukou objímal štíhlý dívčí pas.


Lampy v domě svítily, polštář zářil bíle,


a když potom s večerem přišla lásky chvíle,


jezevci si pod strání udělali bál,


Dědek Vrbák na okno větví zaťukal,


z rákosí zněl tichounce vodní žínky vzdech,


kvílení stvůr hřbitovních znělo na hrobech.


SÁM na skále zlobřík sedí, holé kosti si tam hledí; zleva zprava ohlodává, vždyť maso je dnes vzácnost. Drž kost! Jde host! Žije sám a všichni vědí, že je maso vzácnost.


Přijde k němu v botách Tomáš,


povídá mu: "Co to děláš?


Není to noha strýčka Boba,


co na hřbitově leží?


Stěží! Běží!


Když umřel, no tak přece čekáš,


že na hřbitově leží."


Povídá zlobřík: "Milej hochu,


tu kost jsem sebral. Mysli trochu!


Byl bradou vzhůru, než jsem ji uzmul,


k čemupak mu byla?


Síla! Žíla!


Já měl hlad. Proč by mi nedal nohu,


když mu na nic byla?"


Říká Tom: "Je to drzost přeci,


bez dovolení brát nám věci.


Dej sem tu kost, než dostanu zlost,


a nehamtej mi po ní!


Koní! Honí!


Neměls ji krást mýmu mrtvýmu strejci,


a teprv ne hamtat po ní!"


Šklebí se zlobřík: "Pojď se vsadit,


že si tě chytnu. Pak můžeš radit,


jestli tě vařit, anebo smažit,


nebo jen tak zchroustnout.


Kousnout! Tloustnout!


Doufám, že ti to nebude vadit,


až tě půjdu zchroustnout."


Když myslel, že už oběd chytil,


v rukách jenom vítr cítil.


Než řekl hop, Tomáš ho kop -


že prej mu dá školu.


Volů! Dolů!


Pořádně na zadek jednu mu přišil,


aby mi dal školu.


Jenomže zlobřík, ouvej, pane,


maso má tvrdší nežli kámen!


Nakopnout kopec bylo by totéž,


zrovna tolik cítí!


Kvítí! Chytí!


Tom skučí, že má s nohou ámen,


on tu ránu cítí!


Zlobr se směje, Tom běží domů,


vrací se s prázdnou a kulhavý k tomu;


zlobřík si tam dál sedí sám


s ukradeným hnátem.


Blátem! Mlátem!


Zadnici má jak kámen z lomu


a sedí si tam s hnátem.

