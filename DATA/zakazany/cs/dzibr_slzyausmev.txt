



Chalíl Džibrán

SLZY A ÚSMĚV

Edice Mozaika

Z anglického vydání Tears and Laughter

(The Wisdom Library, New York 1949)

přeložila Vlasta Hesounová

Přebal navrhla Hana Blažejová

Odpovědný redaktor Martin Žemla

Konverze do elektronických formátů KOSMAS, 

E-knihu vydalo nakladatelství Vyšehrad, spol. s r. o.,

roku 2012 jako svou 1044. publikaci

Vydání v elektronickém formátu první

(podle 1. vydání v tištěné podobě)

Doporučená cena E-knihy 76 Kč

Nakladatelství Vyšehrad, spol. s r. o.,

Praha 3, Víta Nejedlého 15

e-mail: 



ISBN 978-80-7021-269-9

Tištěnou knihu si můžete zakoupit na 

E-kniha v grafické podobě dle tištěného vydání je k dispozici ve formátu pdf

Chalíl Džibrán

SLZY A ÚSMĚV

VYŠEHRAD

Nevyměnil bych úsměv srdce za nesmírné bohatství; ani bych nenalezl uspokojení, kdyby se mé slzy, vytrysklé ze zmučeného já, změnily v klid. Vroucně si přeji, aby celý můj pozemský život byl vždy provázen slzami a úsměvem.

Slzami, jež očišťují srdce a odhalují mi tajemství života a jeho záhadu;

úsměvem, který mne přibližuje k mým bližním;

slzami, které mě spojují se ztrápenými,

úsměvem, jenž je výrazem radosti ze samotného bytí.

Tisíckrát raději zemřu štěstím, než abych žil zbytečně a v beznaději.

Mým toužebným přáním je neukojitelný hlad po lásce a kráse; nyní vím, že ti, již vlastní jen bohatství, jsou chudáci, avšak mému duchu lahodí vzdechy milenců více než hudba lyry.

S příchodem noci se květina zavírá a usíná láskou, a za úsvitu otvírá rty polibkům slunce, které chvílemi zastře pádící mrak; ten může přijít, ale musí odejít.

Život květin je naděje a naplnění a mír; slzy a úsměv.

Voda se ztrácí a stoupá vzhůru, až se promění v mraky, které se sbírají nad kopci a údolími; a když se setká s vánkem, padá dolů na pole a spojuje se s potůčkem, jenž se zpěvem míří k moři.

Život mraků je životem loučení a životem sjednocení; slzy a úsměv.

Tak se též duch odděluje od těla i vstupuje do hmotného světa, plyne jako mraky nad údolími smutku a horami štěstí, až se setká s vánkem smrti a vrátí se na svůj počátek, do nekonečného oceánu lásky a krásy, jímž je Bůh.

Oddělil Bůh od sebe ducha a vytvořil z něho Krásu. Seslal na ni veškeré požehnání půvabu a laskavosti. Dal jí pohár štěstí a pravil: „Nepij z tohoto poháru, dokud nezapomeneš na minulost i budoucnost, neboť štěstí je pouhý okamžik.“ A rovněž jí dal pohár zármutku a pravil: „Pij z tohoto poháru a porozumíš významu prchavých okamžiků životních radostí, neboť zármutku je vždy velká hojnost.“

A Bůh ji obdařil láskou, která ji má navždy opustit, jakmile jí jednou unikne povzdech světského uspokojení, a líbezností, která zmizí, jakmile si poprvé uvědomí, že jí někdo lichotí.

A dal jí také nebeskou moudrost, aby ji vedla po stezce spravedlnosti, a do hloubi srdce jí zasadil zrak, který vidí neviditelné, a stvořil v ní náklonnost a dobrotu vůči všemu. Oděl ji rouchem naděje utkaným anděly z nebeské duhy. A místo pláště ji zahalil stínem zmatku, který je úsvitem života a světla.

Potom Bůh vzal spalující oheň z pece hněvu, žhavý vítr z pouště nevědomosti, ostrý písek z pobřeží sobectví a hrubou hlínu udusanou patami věků, to vše smísil a vytvořil člověka. A dal mu slepou sílu, která běsní a přivádí ho k šílenství, které se uklidní jedině uspokojením touhy, a vdechl mu život, který je přízrakem smrti.

A tu se Bůh rozesmál i zaplakal. Pocítil k člověku nevýslovnou lásku i soucit a vzal ho pod svou ochranu.

Proč naříkáš, má duše?

Znáš mou slabost?

Tvé slzy ostře bodají a zraňují,

neboťsi nejsem jist svou vinou.

Jak dlouho budeš plakat?

Nemám nic než lidská slova,

chci-li vysvětlit tvé sny,

tvé touhy, tvé rozkazy.

Pohleď na mne, má duše; strávil

jsem celý život dodržováním

tvého učení. Pomysli na to,

jak trpím! Vyčerpal jsem se,

jak jsem tě celý život následoval.

Mé srdce se těšilo ze slávy

na trůně, avšak nyní je zotročeno;

má trpělivost byla mi družkou, avšak

nyní bojuje proti mně;

mé mládí bylo mou nadějí, avšak

nyní mě kárá za mou nedbalost.

Proč si, má duše, žádáš všeho?

Zřekl jsem se rozkoší

a opustil životní radost,

když jsem následoval směr,

který jsi mi vytýčila.

Buď ke mně spravedlivá, nebo

zavolej Smrt, ať mě vysvobodí z pout,

neboť spravedlnost je tvá sláva.

Slituj se nade mnou, má duše.

Obtížila jsi mne láskou, že již

neunesu své břemeno. Ty a

láska jste neoddělitelná moc; hmota

a já jsme neoddělitelná slabost.

Skončí se někdy boje

mezi silnými a slabými?

Slituj se nade mnou, má duše.

Ukázala jsi mi bohatství, na něž

nedokážu dosáhnout. Ty a Bohatství přebýváte

na vrcholu hory; Bída a já jsme

opuštěni v nejhlubším údolí.

Spojí se někdy hora a údolí?

Slituj se nade mnou, má duše.

Ukázala jsi mi Krásu, avšak

pak jsi ji ukryla, Ty a Krása žijete

ve světle; Nevědomost a já

jsme svázáni v temnotě. Pronikne

někdy světlo temnotou?

Tvá radost přichází s Koncem

a ty se na něj těšíš v očekávání;

avšak toto tělo, dokud žije,

trpí životem.

A to mne, má duše, mate.

Ty spěcháš v ústrety Věčnosti,

avšak toto tělo se pomalu blíží

k Zániku. Ty na ně nepočkáš

a ono nedokáže jít rychleji.

A to je, má duše, smutek.

Ty stoupáš do výše, nebe tě

přitahuje, ale toto tělo padá

vinou zemské tíže. Ty je neutěšíš,

a ono tě neocení.

A to je, má duše, bída.

Ty jsi bohatá moudrostí, avšak

toto tělo je chudé chápáním.

Ty neznáš kompromisy

a ono neposlouchá.

A to je, má duše, největší trýzeň.

V tichu noci navštěvuješ

milovaného a těšíš se ze sladkosti

jeho přítomnosti. Toto tělo navždy zůstává

smutnou obětí naděje a odloučení.

To jsou, má duše, nesnesitelná muka.

Smiluj se nade mnou, má duše!

Na balkoně svého paláce stanul princ a oslovil nesmírný zástup, který se musel k té příležitosti shromáždit, řka: „Dovolte mi, abych poblahopřál vám i celé této šťastné zemi k narození nového prince, který ponese jméno mého vznešeného rodu a na něhož budete právem hrdi. On je novým nositelem velké a slavné historie a na něm bude spočívat skvělá budoucnost této říše. Zpívejte a veselte se!“

Hlasy davu, naplněné jásotem a díkůvzdáním, se nesly až k nebesům a vítaly příchod nového tyrana, který spoutá jejich šíje jařmem útisku, slabým bude vládnout tvrdou rukou, bude týt z jejich práce a ubíjet jejich duše. A pro tento osud lidé zpívali a nadšeně připíjeli na zdraví nového emíra.

V téže době přišlo v onom království na svět jiné dítě. Zatímco zástupy lidu oslavovaly mocné a ponižovaly se chvalozpěvy na budoucího tyrana a zatímco nebeští andělé plakali nad lidskou slabostí a poddanstvím, porodila chlapce jedna nemocná žena. Žila ve staré chatrči daleko od lidí, a když nyní spočívala na tvrdém loži vedle svého novorozeného syna zabaleného do roztrhaných plenek, byla na pokraji smrti hladem. Byla to nanejvýš nuzná a nešťastná mladá žena, na niž lidé zapomněli; její manžel podlehl smrti následkem princova útlaku a zanechal osamělou ženu, jíž Bůh oné noci seslal maličkého druha, který jí nedovolí, aby pracovala a obstarala nějaké živobytí.

Když se dav rozešel a v okolí zavládlo opět ticho, neblahá žena si položila novorozeně do klína, hleděla mu do tváře a plakala, jako by je chtěla pokřtít svými slzami. A hlasem zesláblým hladem promluvila k dítěti, řkouc: „Proč jsi opustil duchovní svět a přišel ke mně, abys se mnou sdílel tíhu pozemského života? Proč jsi opustil anděly a rozlehlou nebeskou klenbu a vstoupil do tohoto bídného světa lidí, jenž je pln bolesti, útlaku a necitelnosti? Nemohu ti dát nic kromě svých slz; chceš se snad živit slzami místo mlékem? Nemám pro tebe hedvábný šat, jímž bych tě oděla; zahřejí tě mé nahé, třesoucí se ruce? Malá jehňátka se pokojně napasou a bezpečně se vrátí do ovčince; ptáčci si nasbírají semínka a spokojeně usnou ve větvích. Ale ty, můj maličký, nemáš nic krom své milující, ale zoufalé matky.“

Pak přitiskla chlapečka k vyschlým prsům a pevně ho objala, jako by si přála, aby byli opět jedno tělo jako předtím. Pomalu pozdvihla planoucí zrak k nebesům a vykřikla: „Bože! Smiluj se nad mými nešťastnými bližními!“

A v tom okamžiku vyplul z mraků měsíc a jeho paprsky dopadly oknem nuzného obydlí na dvě mrtvá těla.

Pojď se mnou, má milovaná;

budeme se procházet mezi kopci,

vždyť sníh je voda

a život procitl ze spánku

a nyní se prohání po kopcích a údolími.

Nechme se zavést šlépějemi Jara

do dalekých polí

a vystupme na vrcholy kopců,

odkud můžeme čerpat inspiraci,

vysoko nad svěže zelenými pláněmi.

Jarní úsvit rozvinul šaty,

které byly přes zimu uschovány,

a oděl jimi broskvoně a citroníky;

a ty teď vypadají jako nevěsty

při slavnosti noci cedrů.

Úponky révy se objímají jako milenci

a potoky se roztančily mezi skalami,

opakujíce píseň radosti;

a květy se náhle objevují z klína přírody

jako pěna z klína moře.

Pojď ke mně, má milovaná;

vypijme poslední slzy zimy

z kalichů lilií

a potěšme svou duši sprškou not

z ptačích hrdel

a procházejme se vesele a radostně

v opojném vánku.

Posaďme se vedle kamene, kde se ukrývají fialky;

uvidíme, jak si vyměňují sladkost polibků.

Pojďme do polí, má milovaná,

neboť doba žní se blíží

a zrno dozrává pod zraky slunce.

Opatrujme plody země

jako duch živí zrnka radosti

ze semen Lásky, zasetých hluboko v srdcích.

Naplňme své zásobnice dary přírody,

stejně jako život štědře naplňuje

naše srdce svou nekonečnou hojností.

Ustelme si lůžko z květů

a přikrývku zrobme z nebeského blankytu,

hlavami spočiňme na poduškách

z měkkého sena.

Budeme odpočívat po celodenní práci

a naslouchat vábivému zurčení potůčku.

Pojďme sklízet hrozny na vinici

a odnesme je k lisu,

víno uchovejme v starých amforách

jako duch uchovává Vědění věků

v nádobách věčnosti.

Vraťme se do svého příbytku,

neboť vítr serval žluté listí,

a jako rubášem jím zakryl vadnoucí květy,

jež šeptají elegii létu.

Pojďme domů, má věčná milenko,

vždyť ptáci se vydali na cestu za teplem

a ve studených lukách to bolí osaměním.

Z jasmínu ani myrty nekanou již

vonné krůpěje.

Pojďme pod střechu, vždyť unavený potok

ustal ve svém zpěvu;

a zurčícím pramenům

vyschly hojné slzy;

rozvážné staré hory

uschovaly své barevné hávy.

Pojď, má milovaná; příroda je unavená

a loučí se se svým nadšením

tichým a spokojeným nápěvem.

Pojď ke mně blíž, družko mého naplněného života;

pojď ke mně blíž a nedovol Zimě, aby vstoupila mezi nás.

Posaď se vedle mne ke krbu,

vždyť oheň je jediným plodem Zimy.

Povídej mi o slávě svého srdce,

neboť ta je větší než zuřící živly

za dveřmi.

Zavři dveře a utěsni okna,

neboť rozhněvaná tvář nebes skličuje

mého ducha

a při pohledu na zasněžená pole

má duše pláče.

Doplň olej do lampy, aby nevyhasla,

a postav ji vedle sebe,

ať mohu přes slzy číst, co život se mnou

vepsal do tvé tváře.

Přines víno Podzimu.

Budeme pít a zpívat píseň vzpomínání

na jarní bezstarostnou setbu,

na letní pečlivé pěstování,

a odměnu, již nám poskytl ve sklizni Podzim.

Pojď ke mně blíž, ó lásko mé duše;

oheň chladne a dohořívá pod popelem.

Obejmi mne, neboť mám strach z osamění;

lampa pohasíná a víno, jež jsme lisovali,

nám klíží oči.

Podívejme se ještě na sebe, než se zavřou zcela.

Najdi mě svýma rukama a sevři v náručí;

ať potom spánek obejme naše duše,

jako by byla jedna.

Polib mne, milovaná, neboť Zima nám vzala vše

kromě našich rtů.

Jsi mi nablízku, má navždy.

Jak hluboký a široký bude oceán Spánku,

jak krátký čas uběhl od svítání!

Mé znavené srdce mi dalo sbohem a vydalo se do domu Štěstěny. Když dorazilo do onoho svatého města, jež duše velebila a uctívala, nesmírně se podivilo, neboť tam nenašlo to, co hledalo. Město postrádalo moc, peníze i vládu.

A tu mé srdce zahovořilo k dceři Lásky, řkouc: „Pověz, ó Lásko, kde najdu Spokojenost? Slyšelo jsem, že odešla sem k tobě.“

A dcera Lásky odvětila: „Spokojenost odsud odešla, aby hlásala své učení ve městě, neboť tam vládne chamtivost a zkaženost; my ji zde nepotřebujeme.“

Štěstěna si Spokojenosti nežádá, neboť je to pozemská naděje a její touhy jsou spojeny s předměty, zatímco Spokojenost cítíme jen v srdci.

Nesmrtelná duše není nikdy spokojena, stále hledá blaženost. Pak mé srdce pohlédlo na Život Krásy a pravilo: „Ty jsi vědění samo; zasvěť mě do tajemství Ženy.“ A Život odpověděl: „Ó srdce lidské, žena je tvůj odraz, a cokoli jsi ty, je i ona; kdekoli žiješ, žije i ona; je jako náboženství, vykládá-li je osvícený; jako měsíc, není-li zastřen mraky, a jako vánek, není-li otráven nečistými výpary.“

A mé srdce odešlo k Vědění, jež je potomkem Lásky a Krásy, a řeklo: „Obdař mě moudrostí, o niž bych se mohlo podělit s lidmi.“ A Vědění odpovědělo: „Nemluv o moudrosti, ale spíše o štěstí, neboť pravé štěstí nepochází zvenčí, nýbrž pramení ve svatyni života. Poděl se s lidmi o sebe.“

Pevný břeh je můj milovaný

a já jsem jeho milenka.

Konečně nás spojila láska,

ale měsíc mě od něj opět vzdaluje.

Běžím k němu spěchajíc a odcházím jen

nerada a dávám mu tisíc malých sbohem.

Rychle se kradu zpoza modrého obzoru,

abych složila stříbro svých pěn

na jeho zlatavý písek,

a spojíme se ve společném třpytu.

Hasím jeho žízeň a zkrápím jeho srdce;

on mírní můj hlas a krotí mou náruživost.

Za úsvitu mu recituji do uší řád lásky

a on mě toužebně objímá.

Zvečera mu zpívám píseň naděje

a pak pokryju jeho tvář něžnými polibky;

jsem prudká a strašlivá,

ale on je tichý, trpělivý a přemýšlivý.

Jeho široká hruď konejší mou nedočkavost.

Když nastává příliv, laskáme se spolu,

a když klesá, padám mu k nohám jako v modlitbě.

Nesčíslněkrát jsem tančila kolem mořských panen,

které vypluly z hlubin

a spočinuly na mém hřebeni, pozorujíce hvězdy;

mnohokrát jsem slyšela milence, stěžující si na

malost a pomáhala jim s jejich vzdechy.

Mnohokrát jsem laškovala s tvrdými skalami

a hladila je úsměvem, avšak

nikdy jsem z nich nevymámila smích;

mnohokrát jsem pozdvihla tonoucí duše

a něžně je donesla k svému milovanému břehu.

On jim dává sílu, kterou si bere ode mne.

Mnohokrát jsem sebrala drahokamy z hlubin

a darovala je svému drahému břehu.

On si je bere mlčky, avšak

já mu je stejně nosím, protože mne vítá.

Uprostřed noci, kdy

všechny bytosti hledají ducha spánku,

jsem vzhůru, v jedné chvíli zpívám

a ve druhé vzdychnu. Já nespím nikdy.

Běda! Jak mě nedostatek spánku vyčerpává!

Já však miluji, a silná je pravda milování.

Aťsi jsem unavená, avšak nezemřu nikdy.

Město, jež Příroda zakryla běloskvoucím příkrovem sněhu, zahalila noc temnými křídly; muži spěchali z ulic do domů, do tepla, a severní vítr se soustředěně proháněl opuštěnými zahradami. Na předměstí stála stará ubohá chatrč zasypaná takovou vrstvou sněhu, že jí hrozilo zřícení. Ve vzdáleném koutě chatrče stálo bědné lůžko, na němž ležel umírající mladík a hleděl na chabé světélko olejové lampy, které blikotalo v průvanu. Ten muž v rozkvětu mladosti si plně uvědomoval, že hodina jeho vysvobození z pozemských pout se rychle blíží. Očekával smrt s vděčností a na jeho bledé tváři se zračil rozbřesk naděje; na rtech mu pohrával smutný úsměv a v očích mu zářilo odpuštění.

Byl to básník umírající hladem ve městě boháčů. Ocitl se v pozemském světě, aby pozvedl lidská srdce svými krásnými a hlubokými myšlenkami. Byl jako ušlechtilá duše poslán bohyní Porozumění, aby utišil a zjemnil lidského ducha. Avšak běda! Radostně nyní dával vale chladné zemi; od jejích nevlídných obyvatel se mu nedostalo ani úsměvu.

Zbývalo mu už jen několik posledních vzdechů a nebyl u něho nikdo, společnici mu dělala jen olejová lampa a několik listů pergamenu, na něž napsal to, čím mu srdce přetékalo. Sebral poslední zbytky sil, jež ho rychle opouštěly, a pozvedl ruce k nebi; bez naděje upřel zrak vzhůru, jako by chtěl prohlédnout stropem a podívat se, zda za clonou mraků spatří hvězdy.

A řekl: „Přijď, ó krásná Smrti; má duše po tobě dychtí. Přibliž se ke mně a uvolni mě z okovů života, neboť mě tíží a jsem unaven. Přijď, sladká Smrti, a osvoboď mě od mých bližních, kteří na mě hleděli jako na cizince, protože jsem jim zprostředkoval jazyk andělů. Pospěš, pokojná Smrti, a odnes mě od těchto zástupů, které mě ponechaly v temném koutě zapomnění, neboť já nevysávám slabé, jako to dělají ostatní. Přijď, něžná Smrti, a zahal mě svými bílými křídly, neboť moji bližní o mne nestojí. Obejmi mě, ó Smrti, láskyplná a milostivá; nechť tvé rty spočinou na mých rtech, které nikdy neokusily mateřské políbení, nedotkly se sestřiny tváře ani nepolaskaly konečky prstů milenčiných. Přijď a vezmi si mne, milovaná Smrti.“

A vtom se u lože umírajícího básníka objevila andělská bytost, obdařená nadpřirozenou, božskou krásou, v ruce držíc věnec z lilií. Objala básníka a zakryla mu oči, aby již neviděl nic kromě toho, co lze spatřit jen duchovním zrakem. Pak ho dlouze a pevně políbila a tento polibek zanechal na jeho rtech věčný úsměv naplnění. Náhle byla chatrč prázdná, zůstaly jen listy pergamenu a papíru, které básník roztrousil po zemi z pocitu marnosti.

Po mnoha staletích, když lidé onoho města konečně procitli z chorobného spánku nevědomosti a zahlédli úsvit poznání, tehdy vztyčili v nejkrásnější zahradě pomník a rok co rok uctívali památku tohoto básníka, jehož dílo je osvobodilo. Ach, jak krutá je lidská nevědomost!

Bouře se utišila, teprve když za sebou zanechala zohýbané větve stromů a polehlé obilí na polích. Objevily se hvězdy jako rozlámané zbytky blesků, ale nyní vše zahalilo ticho, jako by v přírodě nikdy nezuřila bitva.

V té chvíli vešla do své komůrky mladá žena, a pokleknuvši u lože, hořce se rozplakala. V srdci pociťovala palčivou bolest, ale nakonec pohnula rty a pronesla: „Ó, Pane, přiveď mi ho šťastně zpátky domů. Již jsem vyplakala všechny slzy a víc ti nemohu nabídnout, ó Pane, láskyplný a slitovný. Má trpělivost se vyčerpala a hrozí, že mé srdce zachvátí zoufalství. Zachraň ho, ó Pane, ze železných spárů války; ušetři ho nelítostné smrti, neboť je sláb a v područí silných. Ó Pane, zachraň mého milovaného, který je Tvým synem, před nepřítelem, který je i Tvým nepřítelem. Ať se nemusí vydat po stezce vedoucí ke dveřím smrti; dovol mu, aby mě navštívil, nebo vezmi mne za ním.“

Tichounce vstoupil mladý muž. Hlavu měl obtočenou obvazem, jímž prosakoval unikající život.

Přiblížil se k ženě a zdravil ji slzami a smíchem, pak ji vzal za ruku a přitiskl si ji k palčivým rtům. A hlasem vypovídajícím o přestálém zármutku i o radosti ze shledání i o nejistotě z jejího přijetí, pravil: „Neboj se mě, vždyť za mne jsi přece prosila. Raduj se, neboť mír ti mne bezpečně navrací a lidskost nám dává nazpět to, oč nás připravila nenasytnost. Nebuď smutná, ale usměj se, milá moje. Ničemu se nepodivuj, neboť láska má takovou sílu, že přemůže i smrt; kouzlo, které porazí nepřítele. Nepovažuj mě za přízrak, který přichází z domu Smrti na návštěvu tvého domova Krásy.

Neděs se mne, neboť nyní jsem Pravda, která byla ušetřena mečů a ohně, aby lidem odhalila triumf Lásky nad Válkou. Jsem Slovo, které znamená předehru ke hře štěstí a míru.“

Poté se mladý muž odmlčel a jen slzy promlouvaly řečí jeho srdce; andělé Radosti se vznášeli nad jejich obydlím a dvě srdce opět spojila jednota, o niž byla předtím připravena.

Za úsvitu stáli oba mladí lidé uprostřed pole a kochali se krásou přírody po bouři. Po chvíli hlubokého a útěšného ticha řekl voják své milé:

„Pohleď na temnotu, jež rodí Slunce.“

Jeden mladík statné postavy, avšak hladem zesláblý, se posadil na chodník, a natahuje ruku ke kolemjdoucím, prosil o almužnu a opakoval smutný příběh o svém životním neúspěchu, ačkoliv přitom nesmírně trpěl hladem i pocitem ponížení.

Když se přiblížila noc, rty měl okoralé a jazyk vyprahlý, avšak jeho dlaň i útroby byly prázdné.

Z posledních sil se zvedl, vyšel z města, posadil se pod strom a hořce zaplakal. Poté zvedl nechápavý pohled k nebesům, a zatímco mu hlad hryzal vnitřnosti, takto promluvil: „Ó Bože, šel jsem za boháčem a prosil jsem ho, aby mne zaměstnal, avšak odvrhl mne, protože můj šat byl ošumělý; zaklepal jsem na dveře školy, avšak ani tam jsem nenašel porozumění, neboť jsem přicházel s prázdnýma rukama; hledal jsem jakoukoli práci, jíž bych si vydělal na chléb, leč nadarmo. V zoufalství jsem začal žebrat, avšak ti, kteří tě uctívají, na mne pohlédli a řekli si: ,Je silný, ale líný; ať nežebrá.

Ó Pane, byla to tvá vůle, že mne matka porodila, a nyní ti mne navrací země, než nastane můj konec.“

Vtom se jeho výraz změnil. Povstal a oči mu zasvítily odhodláním. Z větve si zrobil silnou a těžkou hůl, zamířil zpět k městu a zvolal: „Prosil jsem o chléb, co mi hlas stačil, a nebyl jsem vyslyšen. Nyní si jej vezmu silou svých svalů. Prosil jsem o chléb ve jménu slitovnosti a lásky, ale lidé na to nedbali. Nyní si jej vezmu ve jménu zločinu!“

Jak léta běžela, z mladíka se stal lupič, násilník a hubitel duší; zničil všechny, kdo se mu vzepřeli; shromáždil pohádkové bohatství, jímž předčil mocné. Jeho druhové ho obdivovali, jiní zloději mu záviděli a mnozí se ho báli.

Jeho bohatství a falešné postavení, jež si díky tomu dobyl, zapůsobily na emíra natolik, že ho učinil v onom městě svým zástupcem – smutný to způsob, který si často osvojují nemoudří vládcové. Krádeže byly pak legalizovány, útlak dostal podporu zákona, útisk slabých se považoval za běžnou věc; davy mu podlézaly a velebily ho.

A tak první setkání s lidským sobectvím činí z pokorných zločince, ze synů pokoje zabijáky; tak časná hamižnost lidí vyroste a odrazí se zpět natisíckrát!

Jedna hodina věnovaná hledání krásy a lásky

má stejnou cenu jako sto let slávy,

kterou dopřávají ustrašení slabí silným.

Z této hodiny totiž pochází Pravda člověka;

a celých oněch sto let Pravda spí

v neklidné náruči děsivých snů.

V té hodině duše sama pochopí přirozený zákon

a v oněch sto letech se uvězní v lidském zákoně;

a je spoutána okovy útisku.

Ta hodina byla inspirací Písně Šalomounovy

a to století byla slepá síla,

která zničila chrám v Baalbeku.

V té hodině se zrodilo Kázání na hoře

a to století zničilo hrady

Palmýry a Babylonskou věž.

V oné hodině začala Mohamedova hidžra

a ono století zapomnělo

na Alláha, Golgotu i Sinaj.

Jediná hodina věnovaná truchlení a oplakávání

ztracené rovnosti slabých je ušlechtilejší

než století plné chamtivosti a násilného uchvácení.

V té hodině je srdce

očištěno žárem zármutku

a osvíceno pochodní lásky.

A za sto let je touha po pravdě

pohřbena do klínu země.

Ta hodina je kořen, z něhož vyroste květ.

Je to hodina rozjímání,

hodina modlitby a hodina nové éry dobra.

A to století je život Neronův

věnovaný sebeuspokojování čerpanému

pouze z podstaty země.

To je život.

Zobrazován na jevišti po celé věky;

zaznamenáván po celá staletí;

celé roky prožíván v odcizení;

opěvován po celé dny;

vyvýšen v jediné hodině, avšak tu hodinu

uchová věčnost jako vzácný klenot.

Muž a já jsme milenci

on dychtí po mně a já toužím po něm,

leč běda!

Vstoupila mezi nás sokyně, která nám přináší

strast.

Je krutá a panovačná,

a je jí vlastní prázdné lákadlo.

Její jméno je Hmota.

Následuje nás, kamkoli jdeme,

a pozoruje nás jako hlídka,

přinášejíc neklid mému milovanému.

Ptám se po svém milém v háji,

pod stromy, u jezera.

Nemohu ho najít,

neboť Hmota ho odvedla do blyštivého města

a usadila na trůně

z vzácného, leč nepevného kovu.

Volám ho hlasem vědění

a písní Moudrosti.

On neslyší,

neboť Hmota ho uvrhla do žaláře

sobectví, kde přebývá lakota.

Hledám ho na pláni Spokojenosti,

avšak zůstávám sama,

neboť má sokyně ho uvěznila

v jeskyni nenasytnosti a obžerství

a uzamkla ho

škrtícími řetězy ze zlata.

Volám ho za rozbřesku, když se Příroda usmívá,

avšak on neslyší,

protože nadbytek pevně uzavřel jeho ospalá víčka

nezdravým spánkem.

Lákám ho zvečera, když Ticho vládne kolem

a květiny jdou spát.

On však neodpovídá,

neboť strach z toho, co přinese zítřek,

zamlžil jeho mysl.

Touží mě milovat;

volá mne svými skutky.

Nenajde mne však, leda ve skutcích Božích.

Hledá mě ve stavbách své slávy,

které vztyčil na kostech jiných;

šeptá mé jméno zpoza svých hromad zlata a stříbra;

avšak najde mne teprve tehdy, až vstoupí

do příbytku Prostoty,

který zbudoval Bůh na břehu

potoka náklonnosti.

Chce mne líbat před svými truhlicemi,

avšak jeho rty se mne nikdy nedotknou,

leda v bohatství čistého vánku.

Prosí mne, abych s ním sdílela jeho pohádkové bohatství,

ale já se nevzdám Božího štěstí,

neodhodím svůj plášť krásy.

Chce mě získat podvodem,

já však hledám pouze jeho srdce.

Trýzní své srdce ve stísněné cele;

já je obohatím veškerou svou láskou.

Můj milý se naučil kvílet a plakat

pro mou nepřítelkyni, Hmotu;

já ho naučím prolévat slzy lásky a smilování

z očí jeho duše

pro všechny věci

a přes slzy vydávat

vzdechy uspokojení.

Muž je můj miláček

a já mu chci náležet.

Včera jsem se oddělil od hlučícího davu a vydal se do polí, až jsem došel na pahorek, na němž příroda rozestřela své půvabné roucho. Tam jsem mohl dýchat.

Ohlédl jsem se a město se svými velkolepými mešitami a výstavnými domy vypadalo jako zahalené závojem dýmu.

Začal jsem se zamýšlet nad lidským posláním, avšak dospěl jsem k pouze závěru, že většina lidského života je poznamenána zápasem a těžkostmi. Potom jsem se snažil nepřemýšlet o tom, co učinili synové Adamovi, a soustředil jsem svůj pohled na pole, jež je trůnem Boží slávy. V jednom vzdáleném rohu jsem zpozoroval pohřebiště, obklopené topoly.

A tam, mezi městem mrtvých a městem živých, jsem rozjímal. Přemýšlel jsem o věčném tichu toho prvního a nekonečné strasti druhého.

Ve městě živých jsem nalezl naději i zoufalství; lásku a nenávist, radost a žal, bohatství a chudobu, věrnost i nevěru.

Ve městě mrtvých je do země pohřbena země, kterou Příroda v nočním tichu proměňuje v rostlinstvo, to živí živočicha a posléze člověka. Zatímco se mé myšlenky ubíraly tímto směrem, spatřil jsem pohřební průvod, který se pomalu a slavnostně blížil za doprovodu hudby, která stoupala k nebesům ve smutné melodii. Byl to bohatý pohřeb. Mrtvého vyprovázeli živí, kteří plakali a želeli jeho odchodu. Když průvod dorazil na místo, přítomní kněží započali s modlitbami a zapálili kadidlo, hudebníci zaduli na své nástroje a udeřili do strun v žalozpěvu za mrtvého. Potom vystupovali řečníci a zemřelého velebili pečlivě volenými slovy.

Nakonec se shromáždění rozešlo a nechalo mrtvého odpočívat v nejprostornější a nejkrásnější hrobce umně zbudované z kamene a kovu, obklopeného drahými věnci ze vzácných květin.

Pohřební hosté se vrátili do města a já jsem ještě zůstal a zdáli jsem je pozoroval a tiše jsem hovořil sám k sobě, zatímco slunce klesalo k obzoru a příroda se chystala ke spánku.

Vtom jsem spatřil dva muže, kteří klesali pod tíhou dřevěné truhly, a za nimi kráčela ošuměle oděná žena s nemluvnětem v náručí. Průvod uzavíral pes, který smutnýma očima hleděl tu na ženu, tu na rakev.

Byl to chudobný pohřeb. Tento host smrti zanechával necitelné společnosti nešťastnou ženu a malé děcko, které s ní sdílelo její žal, a věrného psa, jehož srdce chápalo, že pán ho opustil.

Když dospěli na místo, uložili rakev do vykopané jámy daleko od pečlivě udržovaných keřů a mramorových náhrobků a po několika prostých slovech modlitby se vzdálili. Když malá skupinka zmizela za stromy, pes se ještě naposledy ohlédl za pánovým hrobem.

Pohlédl jsem na město živých a řekl jsem si: „To místo patří nemnohým.“ Potom jsem se zadíval na upravené město mrtvých a řekl jsem: „I toto místo patří jen nemnohým. Ó Pane, kde se nachází přístav pro všechny lidi?“

A když jsem to vyslovil, můj pohled zalétl k mrakům, jimiž pronikly dlouhé, krásné, zlaté sluneční paprsky. A uslyšel jsem vnitřní hlas, který pravil:

„Tam!“

Jsem ze stříbrných tečkovaných nitek,

které posílají nebeští bohové.

Příroda si mne bere a zdobí mnou

své louky a údolí.

Jsem z krásných perel,

které vyloupala z koruny Ištařiny

dcera Úsvitu k okrase zahrad.

Když pláču, kopce se smějí;

když se pokořím, květiny jásají;

když se pokloním, vše se raduje.

Pole a oblak jsou milenci

a já jsem mezi nimi poslíček jejich milosti.

Hasím žízeň pole,

hojím bolest oblaku.

Hlas hromu ohlašuje můj příchod,

duha oznamuje, že odcházím.

Jsem jako pozemský život,

který začíná u nohou divokých živlů

a končí pod zdviženými křídly smrti.

Pocházím z hlubin moře

a vznáším se s vánkem.

Jakmile spatřím vyprahlé pole,

snesu se dolů a vezmu květiny a stromy

do milionu malých objetí.

Něžně zaťukám na okna měkkými prsty

a moje zpráva je vítanou písní, kterou všichni slyší,

avšak jen citliví jí porozumí.

Vzdušná horkost mi dává vzniknout

a já ji na oplátku zabíjím,

jako žena překoná muže silou,

kterou má od něho.

Jsem povzdech moře;

jsem smích pole;

jsem slza nebe.

Tak je to i s láskou –

je vzdechem z hlubokého moře náklonnosti,

smíchem z pestrého pole ducha;

slzami z nekonečného nebe vzpomínek.

Na severní Libanon se snesla noc a vesnice, obklopené údolím Kadiša, byly zasněžené. Pole i louky vypadaly jako obrovské listy pergamenu, na něž rozhněvaná příroda zapisuje své skutky. Lidé se vraceli domů z ulic a noc se zahalila do ticha.

V domě, který stál o samotě stranou vesnic, žila žena, jež nyní seděla u krbu, spřádajíc vlnu. Po boku jí seděl chlapec, její jediné dítě, a hleděl chvíli do ohně, chvíli na matku.

Celým domem otřáslo zahřmění a chlapec se zachvěl úlekem. Natáhl ručky k matce, hledaje v její lásce záchranu. Matka si ho přitáhla k prsům a políbila ho; pak si ho posadila na klín a řekla: „Neboj se, synku, to jen příroda ukazuje slabému člověku svou sílu. Sníh padá, těžká mračna se kupí a vítr duje z vůle Nejvyššího; On ví, co země potřebuje, neboť ji stvořil; On také hledí na slabé soucitnýma očima.

Buď statečný, chlapče. Příroda se usmívá na jaře, směje se v létě a na podzim je ospalá; teď však pláče a svými slzami zavlažuje život, ukrytý pod zemí.

Spi, milé dítě; tvůj otec na nás hledí z Věčnosti. A nyní nás k němu přibližují sníh a hromobití.

Spi, můj milovaný, vždyť ta bílá přikrývka, která nás studí, zahřívá semena, a ten válečný ryk přinese překrásné květiny, až přijde měsíc nisan.

Právě tak, mé dítě, člověk nemůže sklízet plody lásky, dříve než prožije smutné a odhalující odloučení, hořkou trpělivost a zoufalé strádání. Spi, můj hošíku; sladké sny si najdou tvou duši, která se nebude bát hrozivé noční temnoty a bodavého mrazu.“

Chlapec vzhlédl k matce ospalýma očima a řekl: „Maminko, chce se mi spát, avšak nemohu si jít lehnout, dřív než se pomodlím.“

Matka pohlédla na jeho andělskou tvářičku, pohled se jí zakalil slzami a řekla: „Opakuj po mně, synku – ,Bože, smiluj se nad chudými a ochraň je před zimou; zahřej jejich chatrně oděná těla svými milostivými dlaněmi; shlédni na sirotky spící v ubohých chatrčích a sužované hladem a zimou. Vyslyš, ó Pane, volání vdov, bezmocných a chvějících se strachem o své děti. Otevři, ó Pane, srdce všech lidí, ať spatří bídu slabých. Smiluj se nad trpícími, kteří klepou na dveře, a veď kroky poutníků do tepla a bezpečí. Ochraňuj, ó Pane, ptáčata, ochraň i stromy a pole před ?běsnící bouří, neboť jsi milosrdný a láskyplný.“

Když se spánek zmocnil chlapcova ducha, matka ho uložila do postýlky a rozechvělými rty ho políbila na oči. Potom se vrátila k ohni a dále spřádala vlnu na chlapcův oděv.

Je spojnicí mezi tímto světem a světem budoucím.

Je čistým pramenem, z nějž mohou všechny

žíznivé duše pít.

Je stromem zavlažovaným řekou Krásy

a rodí ovoce, po němž touží hladové srdce.

Je slavík

tišící sklíčeného ducha svými

sladkými nápěvy;

je bílý oblak plující nad obzorem,

stoupající a rostoucí, až zaplní

tvář nebe.

Potom spadne na květiny na lučinách Života,

a ty otevřou své kalichy,

aby vpustily dovnitř světlo.

Je anděl

seslaný bohyní, aby hlásal božské poselství;

je zářivá lampa,

již temnota nepřemůže

ani vítr neuhasí.

Ištar Lásky ji naplnila olejem

a Apollón ji zažehl Hudbou.

Je osamělou postavou

oděnou v prostotu a laskavost;

sedává na klíně Přírody, odkud čerpá

inspiraci

a je vzhůru do noci, očekávaje v tichu,

až na něho sestoupí duch.

Je rozsévač,

který rozsévá semena svého srdce do polí

náklonnosti

a lidstvo sklízí úrodu pro svou obživu.

Toto je básník: o koho lidé za jeho života nedbají,

a jenž dojde uznání, teprve když dá sbohem

tomuto světu

a navrátí se do svého stinného loubí na nebesích.

Toto je básník: kdo si nežádá

od lidí nic než úsměv.

Toto je básník: ten, jehož duch stoupá vzhůru

a naplňuje nebeskou báň krásnými slovy;

leč lidé nestojí o to, aby na ně dopadla jeho záře.

Jak dlouho budou lidé ještě spát?

Jak dlouho ještě budou oslavovat ty,

již si získali velikost díky výhodnému okamžiku?

Jak dlouho budou přehlížet ty,

kdož jim chtějí zprostředkovat krásu ducha,

symbol míru a lásky?

Jak dlouho ještě budou lidské bytosti uctívat mrtvé

a zapomínat na živé,

kteří žijí obklopeni bídou

a stravují sami sebe

jako hořící svíce, aby posvítili na cestu

nevědomým a zavedli je na stezku světla?

Básníku, ty jsi život tohoto života

a zvítězil jsi nad věky navzdory

jejich těžkosti.

Básníku, jednou budeš vládnout srdcím,

a proto tvé království bude bez konce.

Básníku, pohlédni na svou trnovou korunu;

spatříš, že ji ovíjí věnec vavřínu.

V hloubi mé duše dlí píseň beze slov

píseň, která žije v jádru mého srdce.

Nenechá se rozmělnit inkoustem na pergamenu;

halí mou lásku průhledným pláštěm

a plyne, avšak ne z mých rtů.

Jak že ji zpívám?

Bojím se, že se smísí s pozemským éterem;

komu ji mám zpívat?

Přebývá v domě mé duše,

děsí se nevlídných uší.

Když pohlédnu do svého vnitřního zření,

vidím stín jejího stínu;

když se jí dotknu konečky prstů,

ucítím její chvění.

Činy mých rukou chrání její přítomnost

stejně jako jezero musí odrážet svit hvězd;

mé slzy ji odhalují

jako kapky rosy odhalují

tajemství vadnoucí růže.

Je to píseň složená rozjímáním,

a otištěná mlčením,

a stranící se hluku,

a skládaná pravdou,

a opakovaná v snách,

a pochopená láskou,

a ukrytá probuzením,

a zpívaná duší.

Je to píseň lásky.

Což by ji mohli zpívat Kain či Ezau?

Je vonnější nad jasmín;

který hlas by ji dokázal zotročit?

Je svázaná v srdci jako tajemství panny;

která struna by se jí dokázala rozechvět?

Kdo se odváží spojit burácení moře

se zpěvem slavíka?

Kdo se odváží přirovnat ryk bouře

ke vzdechu nemluvňátka?

Kdo se odváží nahlas pronést slova

určená jen srdci?

Kdo z lidí se odváží zazpívat nahlas

píseň Boží?

Když slunce ustoupilo ze zahrady a měsíc rozhodil měkké paprsky po květinách, usedl jsem pod strom a přemítal jsem o přírodních jevech, mezi větvemi jsem pozoroval roztroušené hvězdy třpytící se jako úlomky stříbra na modrém koberci; zdálky bylo slyšet nepokojné zurčení říčky, jak zpěvavě a čile plyne do údolí.

Když se ptáci ukryli mezi haluzemi, květiny zavřely své kalichy a rozhostilo se nesmírné ticho, zaslechl jsem v trávě šelest kročejů. Zbystřil jsem pozornost a spatřil jsem mladou dvojici ubírající se směrem k mému loubí. Muž a žena se posadili pod strom tak, že jsem na ně dobře viděl, ale sám zůstal neviděn.

Mladík se nejdříve rozhlédl na všechny strany, a pak jsem jej zaslechl promluvit: „Posaď se vedle mne, moje milá, a naslouchej mému srdci; usměj se, neboť tvůj úsměv je symbolem naší budoucnosti; buď veselá, neboť nás čekají zářivé dny, které se budou radovat s námi.

Má duše mne varuje, že v tvém srdci je pochybnost, a pochybnost v lásce je hřích. Brzy budeš paní této ohromné země, na niž teď svítí tento krásný měsíc, brzy budeš paní v mém paláci a všichni sloužící i komorné budou poslouchat tvé rozkazy.

Usmívej se, milovaná moje, jako se směje zlato z truhlic mého otce.

Mé srdce se vzpírá svěřit ti své tajemství. Čeká nás dvanáct měsíců pohodlí a cestování; celý rok budeme utrácet peníze mého otce u modrých švýcarských jezer, budeme obdivovat památky Itálie a Egypta a odpočívat pod posvátnými cedry libanonskými; seznámíš se s princeznami, které ti všechny budou závidět tvé šaty a šperky.

Toto všechno pro tebe udělám; budeš s tím spokojená?“

Za chvíli jsem je spatřil, jak se vracejí, a šlapali přitom na květiny, jako bohatí šlapou po srdcích chudáků. Jakmile mi zmizeli z očí, začal jsem dělat srovnání mezi láskou a penězi a rozbírat jejich postavení v srdci.

Peníze! Zdroj neupřímné lásky; pramen falešného světla a štěstí; studnice otrávené vody; zoufalství staroby!

Stále ještě jsem se potuloval rozlehlou plání svých úvah, když kolem mne prošla jiná dvojice, celá otrhaná a vyhublá, a usedla do trávy poblíž mne; byl to mladý muž a mladá žena, kteří opustili svá skromná zemědělská stavení uprostřed blízkých polí a uchýlili se do této svěží a liduprázdné zahrady.

Po několika minutách naprostého ticha jsem zaslechl následující slova, která vyšla spolu se vzdechy z rozpraskaných a vyprahlých rtů: „Neplač, moje milá; láska, která otvírá naše oči a zotročuje naše srdce, nám může darovat i požehnání trpělivosti. Utěš se, i když musíme ještě počkat, neboť jsme složili přísahu a vstoupili do svatostánku lásky; a naše láska poroste navzdory protivenstvím, neboť ty překážky chudoby, trpkost bídy a bolest odloučení snášíme ve jménu lásky. Já budu bojovat s těmito obtížemi, dokud nezvítězím a nevložím do tvých rukou sílu, která ti pomůže všechno překonat a dokončit životní pouť.

Láska – která je Bůh – bude hledět na naše vzdechy a slzy, jako by to bylo vzácné kadidlo pálené před oltářem, a odmění nás silou. Buď sbohem, má milovaná, musím jít, než zapadne tento měsíc, který mi dodává odvahy.“

Čistý hlas, v němž se snoubily stravující oheň lásky, beznadějná trpkost touhy a pevná sladkost trpělivosti, odpověděl: „Sbohem, můj milovaný.“

Odloučili se a elegie na jejich setkání byla zdušena lkaním mého plačícího srdce.

Podíval jsem se na dřímající přírodu a s hlubokým porozuměním jsem objevil skutečnost čehosi ohromného a nekonečného – něčeho, co se nedá získat žádnou mocí, vlivem, ani koupit za peníze. Nedá se to ani vyhladit slzami času nebo zahubit žalem; je to něco, co není možno objevit u modrých švýcarských jezer ani v krásných památkách Itálie.

Je to něco, co nabývá sílu v trpělivosti, co roste navzdory překážkám, zahřívá v zimě, s jarem rozkvétá, v létě chladí jako příjemný vánek a na podzim nese ovoce – objevil jsem Lásku.

Jsem slovo pronesené a opakované

hlasem přírody;

jsem hvězda spadlá

z modrého stanu na zelený koberec.

Jsem dcera živlů, s nimiž mne

počala Zima;

mne zrodilo Jaro;

na klíně Léta jsem vyrůstala

a ulehla do lože Podzimu.

Za úsvitu se mísím s vánkem

a ohlašuji příchod světla;

zvečera se připojuji k ptákům

a dávám světlu sbohem.

Louky jsou vyšňořeny

mými krásnými barvami

a vzduch je pln mé vůně.

Když mne obejme spánek, bdí nade mnou

oči noci,

a když se probudím, hledím ke slunci,

jež je jediným okem dne.

Piji rosu jako víno a naslouchám

ptačím hlasům

a tančím v rytmu pohupující se trávy.

Jsem dárek milencův; jsem vínek svatební;

jsem dávná vzpomínka na chvíle štěstí;

jsem poslední dar živých mrtvým;

jsem dílem radost a dílem žal.

Hledím však jen vzhůru, ke světlu,

a nikdy se nedívám na vlastní stín.

Této moudrosti nechť se naučí i člověk.

Kdesi uprostřed polí, na břehu křišťálového potůčku, jsem spatřil ptačí klec, jejíž vzhled prozrazoval, že ji vyrobil mistr. V jednom rohu ležel mrtvý ptáček a ve druhém byly dvě misky – na vodu a na semenec, obě prázdné. Stanul jsem tam v uctivém pohnutí, jako by si bezduchý pták a bublání potůčku zasloužily hluboké mlčení a úctu – jako by si zasloužily zkoumání a meditaci srdce i svědomí.

Jak jsem se ponořil do myšlenek a pozorování, zjistil jsem, že to nebohé stvoření zemřelo žízní vedle vodního proudu a hladem uprostřed úrodného pole, jež je kolébkou života; asi jako bohatec, který uzavřen ve svém ocelovém sejfu zmírá hladem uprostřed hromad zlaťáků.

Náhle se před mým zrakem klec proměnila v lidskou kostru a pták v lidské srdce, jež krvácelo z hluboké rány, která vypadala jako ústa truchlící ženy. A z té rány vycházel hlas, který pravil: „Jsem lidské srdce, jsem vězněm hmoty a oběť pozemských zákonů.

V Božím poli Krásy, na břehu proudu života jsem bylo uvězněno v kleci zákonů vytvořených člověkem.

Uprostřed krásného díla stvoření jsem zemřelo v zapomnění, neboť mi nebylo dopřáno radosti svobody z Boží hojnosti.

Podle lidských měřítek vše, co je krásné a co probouzí mou lásku a touhu, je hanebné; podle lidského úsudku vše, co je dobré a po čem prahnu, je pouhopouhé nic.

Jsem ztracené lidské srdce uvězněné v ohavném žaláři lidských příkazů, zakováno v řetězech pozemské moci, mrtvé a zapomenuté, neboť lidstvo, jehož jazyk je spoután a jehož oči nepoznaly slzy, se mi směje.“

Všechna tato slova jsem slyšel a viděl jsem, jak vycházejí z onoho poraněného srdce spolu se stále tenčím praménkem krve.

Ještě více toho zaznělo, avšak můj zamžený zrak a pláč mi znemožnily, abych co viděl a slyšel.

Na břehu jezera, ve stínu cypřišů a vrb, seděl rolníkův syn a pozoroval tichou a klidnou vodní hladinu.

Mladík vyrostl uprostřed přírody, kde vše hovoří o lásce – větve se objímají, květiny vábí, tráva se půvabně vlní, ptáci na sebe volají a všude se rozléhá mnohohlasé Boží evangelium.

Rolníkův syn byl mlád a včera u tohoto jezera spatřil sedět krásnou pannu s jejími družkami. A v tom okamžení se do ní hluboce zamiloval.

Když se nyní dozvěděl, že je to emírova dcera, velice se horšil na své srdce, že jí podlehlo. Avšak výčitky ještě nikdy žádné srdce neodvrátily od jeho citu ani samota neodchýlila duši od pravdy. Člověk zmítající se mezi srdcem a duší je jako křehká větev zmítaná severním a jižním větrem.

Rohlížeje se kolem zamženým zrakem, spatřil prostou fialku rostoucí poblíž vznešeného jasmínu; zahlédl kolibříka a na stejném stromě červenku. A přece jeho srdce volalo, že statný strom je zraňován stébly trávy, která roste u jeho kořenů.

Ve svém utrpení se rozplakal, avšak hodiny míjely jako bystří duchové. Nakonec se sladkým zamilovaným povzdechem řekl: „To, co zde vidím, je láska, která se mi posmívá, mé naděje obrací v lítost a mé touhy v hanbu.

Láska, kterou uctívám, pozvedá mé srdce do emírova paláce a ponižuje je do rolníkovy chatrče; do mého ducha přivádí mladou ženu obklopenou ctiteli, obsluhovanou otrokyněmi a chráněnou silou svého původu.

Následuji tě, ó Lásko!

Co u mne pohledáváš? Kráčel jsem s tebou po planoucí stezce a když jsem otevřel oči, spatřil jsem jen temnotu. Mé rty se chvěly, ale tys jim dovolila vyslovit jen slova bídy. Lásko, ty jsi způsobila, že mé srdce hladoví po sladkosti tvé přítomnostu, neboť já jsem sláb a ty jsi silná; proč se mnou zápasíš?

Jsem nevinný a ty jsi spravedlivá. Proč mě utiskuješ?

Jsi samo mé bytí. Proč mě zraňuješ?

Jsi moje síla. Proč mě oslabuješ?

Jsi moje průvodkyně. Proč mě opouštíš v této pustině?

Jsem u tvých nohou a prosím o milost a budu kráčet jen po tvé stezce. Je to tvá vůle a má poslušnost, která obšťastňuje mou duši a chrání ji uprostřed otevřené pláně svými křídly.

Potoky spěchají ke své milence, moři.

Květiny se usmívají na svého miláčka, slunce.

Mraky se kloní ke svému nápadníkovi, údolí.

Mne však neslyší potok, nevidí květiny, neznají mraky.

Jsem ve své lásce osamělý, jsem vzdálen té, která by mě nepřijala ani jako vojáka ve stráži svého otce ani jako služebníka ve svém paláci; ona vůbec neví, že jsem na světě.“

Na chvíli se odmlčel, jako by se chtěl naučit bublajícímu jazyku potoka a šepotu květin. Potom řekl: „A ty, jejíž jméno se bojím vyslovit, jež jsi ode mne oddělena závojem slávy, stěnami vznešenosti a dveřmi ze železa – kde jinde se můžeme setkat, neli na Věčnosti? Tam vládne rovnost a každý tam může být sám sebou a volně se vyjádřit.

Ty ses zmocnila mého srdce, jemuž dala Láska své požehnání, a zotročila mou duši, již poctil Bůh.

Včera jsem byl bezstarostný, žil jsem poklidně v těchto polích; dnes jsem vězněm svého nepřítomného srdce.

Když jsem tě spatřil, ó krásná, pochopil jsem, proč jsem přišel na tento svět.

Jakmile jsem zjistil, že jsi princezna, a uvědomil si svou chudobu, pochopil jsem, že Bůh má tajemství, které člověku neodhalí; že tajná stezka vede ducha na místa, kde láska může zapomenout na pozemské zvyky. Když jsem pohlédl do tvých očí, věděl jsem, že tato cesta vede do ráje, jehož branou je lidské srdce.

A když jsem porovnal tvé postavení se svou ubohostí, spatřil jsem je jako obra a trpaslíka sevřené v zápase a uvědomil jsem si, že tato země už není mým domovem.

Včera jsem tě viděl obklopenou tvými pannami jako růži mezi snítkami myrty a uvěřil jsem, že ke mně z nebe sestoupilo vidění ze sna. Ale když jsem se dozvěděl o slávě tvého otce, pochopil jsem, že ruce, které budou trhat růže, budou krvácet pobodány o skryté, příliš pozdě spatřené trny, a to, čím mě obdarovaly mé sny, po probuzení zmizí.“

Mladík vstal a vydal se pomalu a smutně k prameni. Složil hlavu do dlaní a v zoufalství vyslovil prosbu: „Přijď, ó smrti, a vezmi si mne, neboť ta země, jejíž trní dusí její růže, není spravedlivá; pojď a vysvoboď mě z tohoto království rozdílů a uveď mě do světa, který lásku sesazuje z trůnu nebeské slávy a nahrazuje ji mělkou důstojností. Pomoz mi, smrti, neboť Věčnost je jediné místo, kde mohu čekat na svou vyvolenou.“

Za soumraku dosud bloudil tělem i duší a slunce již nevrhalo své paprsky na pláně. Posadil se v malém loubí, kde se předešlého dne procházela emírova dcera. Svěsil hlavu na prsa, jako by se bál, že mu pukne srdce.

V tom okamžení se zpoza vrb vynořila krásná mladá žena v šatu sahajícím až na zem, na zelenou trávu. Přistoupila k němu a položila mu na čelo svou jemnou ruku. Hleděl na ni jako smyslů zbavený a nevěřil svým očím. Byla to emírova dcera!

Poklekl jako Mojžíš, když spatřil hořící keř; snažil se promluvit, ale byl jako němý a místo slov mu vytryskly slzy.

Princezna ho objala a vtiskla mu polibek na ústa; hebkou tváří mu osušila slzy a hlasem vábivějším než hudba promluvila: „Ty ses mi zjevil v přesmutném snu a tvůj obraz ukončil mou samotu. Ty jsi druh mé ztracené duše, jsi má druhá polovice, která byla ode mne odtržena, když jsem přišla na tento svět.

Utekla jsem z paláce, abych tě spatřila, a nyní jsi se mnou. Nic se o mne nestrachuj; opustila jsem slávu svého otce a budu tě následovat do daleké země a budu s tebou pít z kalicha života i smrti. Pojďme, odejdeme z tohoto místa jinam, kde s námi nemůže být tato země.“

Dvojice kráčela bok po boku mezi stromy, dokud je neskryla noční temnota. A jak kráčeli, postupně je zalévalo stále rostoucí světlo. Nyní se již nemuseli bát temnoty ani emírova hněvu a trestu.

Tam v nejzazší výspě země našli emírovi vojáci dvě lidské kostry. Jedna měla na krku zlatý medailon a vedle nich ležel veliký kámen. Na něm bylo napsáno:

Co smrt vezme,

nikdo nenahradí;

co nebesa požehnala,

nikdo neztrestá;

co láska spojila,

nikdo nerozdělí;

co je vůle věčnosti,

člověk nezmění.

Jsem oko milenčino, jsem víno duše,

potrava pro srdce.

Jsem růže.

Mé srdce se otvírá za úsvitu a panna mě líbá

a klade si mne na prsa.

Jsem domov pravého štěstí, zdroj potěšení,

počátek míru a pokoje.

Jsem něžný úsměv na rtech krasavice.

Když přepadnu mladého muže, tu zapomíná

na všechny těžkosti

a celý jeho život se stane uskutečněním

sladkých snů.

Jsem vytržení básníka

a prozření malíře

a inspirace hudebníka.

Jsem posvátný svatostánek v srdci dítěte

zbožňovaného milující matkou.

Odpovídám na pláč srdce; neobjevím se,

když se mě někdo dožaduje;

mé naplnění sleduje touhu srdce

a straní se prázdných hlasitých nároků.

Zjevila jsem se Adamovi skrze Evu

a jeho údělem se stalo vyhnanství;

ukázala jsem se Šalomounovi, a on čerpal

moudrost z mé přítomnosti.

Usmála jsem se na Helenu a ona zničila Tróju;

korunovala jsem Kleopatru a mír zavládl

v údolí Nilu.

Jsem jako věky – dnes stavím

a bořím zítra;

jsem jako bůh, který tvoří a ničí;

jsem sladší než fialky dech

a strašnější než běsnící bouře.

Dárky mě nikdo nezíská;

odloučení mě neodradí;

chudoba mě nezkruší;

žárlivost není mým důkazem;

šílenství nesvědčí o mé přítomnosti.

Ó vy, kdož hledáte, jsem Pravda, prosící;

a vaše pravda v hledání a nalézání a mé ochraně

určí, jak vám budu nakloněna.

Uprostřed tiché noci sestoupila Smrt od Boha na zem. Poletovala nad městem a nahlížela do lidských obydlí. Viděla duše vznášející se na křídlech snu a lidi omámené spánkem.

Když měsíc zapadl za obzor a město se ponořilo do černé tmy, Smrt se potichu vydala na obchůzku mezi domy – dávajíc dobrý pozor, aby se ničeho nedotkla –, až došla k paláci. Bez potíží prošla zamčenými vraty a stanula u lože bohatcova; jakmile se dotkla jeho čela, spáč procitl a v očích se mu objevilo nesmírné zděšení.

Když spatřil zjevení, hlasem, v němž se mísil strach a hněv, pronesl: „Opusť mě, strašlivý sne, odejdi příšerný duchu. Kdo jsi? Jak ses sem dostal? Co po mně chceš? Okamžitě odejdi, já jsem pán tohoto domu a zavolám na tebe své otroky a strážné, a ti tě zabijí.“

Smrt promluvila sice tiše, ale v jejích slovech doutnalo hromobití: „Jsem Smrt. Povstaň a skloň se přede mnou!“

Muž odpověděl: „Co chceš? Proč jsi sem přišla, když jsem dosud nedokončil své záležitosti? Proč přicházíš, když jsem dosud plný sil? Jdi za nějakým slabým člověkem a odveď si ho.

Tvé krvavé pařáty a propadlý obličej se mi hnusí a oko se zdráhá pohledět na tvá žebra zbavená masa a mrtvolné tělo.“

Zarazil se a v okamžiku děsivého prozření spěšně dodal: „Prosím tě, ne, já to tak nemyslel, milostivá Smrti! Nevšímej si toho, co jsem povídal, to jen strach mi vložil do úst slova, která srdce zakazuje.

Vezmi si haldu zlaťáků nebo duší mých otroků, ale mne nech být. Mám se Životem ještě lecjaké nevyřízené účty; mám mezi lidmi mnoho peněz; mé lodi dosud nedorazily do přístavu; mám jedinou prosbu, chci ušetřit svůj život. Smrti, v mém harému jsou krasavice nadpozemské krásy; kteroukoli si vybereš, dám ti ji darem A poslyš, milá Smrti – mám jediné dítě a miluji je nade vše, neboť je to největší radost mého života. Nabízím ti nejvyšší oběť – vezmi si je, ale mne ušetři!“

Smrt zašeptala: „Ty nejsi bohatý, ale chudák k politování.“ Pak vzala toho přízemního otroka za ruku, zbavila jej vší reality a předala ho andělům s těžkým úkolem, aby ho napravili.

Potom se pomalým krokem vydala k obydlím chudáků, až našla to nejubožejší stavení. Vešla dovnitř a přistoupila k lůžku, na němž spal neklidným spánkem mladík. Smrt se dotkla jeho víček; mládenec okamžitě vyskočil, a když viděl Smrt stojící proti němu, hlasem plným lásky a naděje zvolal: „Zde jsem, má krásná Smrti. Přijmi mou duši, neboť ty jsi naděje mých snů. Buď jejich naplněním! Obejmi mne, milovaná Smrti! Ty jsi milosrdná, ty mne neopustíš. Jsi pravicí Pravdy a srdcem Laskavosti; nepřehlížej mne.

Mnohokrát jsem tě prosil, abys přišla, avšak tys nepřicházela; hledal jsem tě, avšak ty ses mi vyhýbala; volal jsem tě, a tys mne neslyšela. Teď mne tedy slyšíš – vezmi do náruče mou duši, znejmilejší Smrti!“

Smrt mu něžně položila ruku na chvějící se rty, odňala mu reálný svět a zahalila ho svými křídly, aby jeho cesta byla bezpečná. Když se vracela na nebe, Smrt se obrátila a zašeptala:

„Jen ten se vrátí na Věčnost, kdo ji hledá již na zemi.“

Byl jsem zde od samého počátku

a jsem tu dosud.

A zůstanu zde do skonání světa,

neboť není konce mému žalostnému bytí.

Prolétal jsem se v nekonečném nebi,

vznášel jsem se v dokonalém světě

a plul pod nebeskou klenbou.

Zde však jsem, vězeň míry věcí.

Slyšel jsem učení Konfuciovo;

naslouchal jsem Brahmově moudrosti;

seděl jsem vedle Buddhy pod Stromem poznání.

A přece jsem zde, pln nevědomosti

a kacířství.

Byl jsem na hoře Sinaj, když Hospodin promlouval k Mojžíši;

viděl jsem zázraky Nazaretského u Jordánu;

byl jsem v Medině, když ji navštívil Mohamed.

A přece jsem zde, já, vězeň chaosu.

Byl jsem svědkem moci Babylonu;

poznal jsem slávu Egypta;

viděl jsem válečnickou slávu Říma.

A přesto jsem se poučil o slabosti těchto

říší, jež skončily v zármutku.

Rozmlouval jsem s kouzelníky Ain Dúru,

rozprávěl s kněžími Asýrie,

čerpal jsem moudrost od proroků Palestiny.

A přesto stále ještě hledám pravdu.

Hledal jsem moudrost v tiché Indii,

zkoumal jsem staré spisy Arábie,

slyšel jsem vše, co bylo k slyšení.

A přece je mé srdce hluché a slepé.

Úpěl jsem pod pěstí ukrutných vládců;

zažil jsem otroctví u šílených nájezdníků;

zažil jsem hladomor pod vládou tyrana;

a přesto nacházím vnitřní sílu, která mě nutí

pozdravit další den.

Má mysl je plná, avšak srdce mám prázdné;

mé tělo je staré a mám srdce dítěte.

Je možné, že v mládí mé srdce vyroste,

já se však modlím, abych směl zestárnout

a dospět chvíle návratu k Bohu.

Teprve tehdy se mé srdce naplní!

Byl jsem zde od samého počátku

a jsem tu dosud.

A zůstanu zde do skonání světa,

neboť není konce mému žalostnému bytí.

Bohatý hrabivec se procházel parkem obklopujícím jeho palác a s ním kráčela i starost. Těžké myšlenky mu kroužily nad hlavou jako hejno supů nad mršinou, až nakonec došel k rozkošnému jezírku obklopenému nádhernými mramorovými sochami.

Tam se posadil a pozoroval vodu tryskající z úst soch jako myšlenky volně plynoucí z představivosti milencovy a při tom zamyšleně hleděl na svůj palác, jenž se vyjímal na malém pahorku jako mateřské znaménko na tváři krasavice. Jeho fantazie před ním otvírala stránky z jeho životního dramatu, které četl jen se zamženýma očima a přes slzy stěží viděl ty nedokonalé výtvory, jimiž se lidé snaží doplnit přírodu.

S palčivou lítostí se ohlížel po obrazech z počátku svého života, bohy utkaných do složitého vzoru, až již déle nedokázal snášet svou sklíčenost. Řekl nahlas: „Včera jsem pásl své ovečky v zeleném údolí, radoval jsem se ze života, hrál jsem na píšťalu a hlavu jsem měl vztyčenou. Nyní jsem zajatcem chamtivosti. Zlato vede ke zlatu, to potom k neklidu a konečně k drtivému zoufalství.

Včera jsem byl jako ptáče, které si se zpěvem poletuje sem tam nad poli. Dnes jsem otrokem nestálého bohatství, společenských pravidel a velkoměstských zvyků a úplatných přátel, kteří se chtějí lidu zavděčit tím, že dodržují nepřirozené a svazující zákony člověka. Narodil jsem se, abych byl volný a radoval se z plnosti života, ale jsem jako tažné dobytče, tak naložené zlatem, až se mu pod jeho tíhou láme hřbet.

Kdeže jsou ty volné pláně, zpívající potůčky, čistý vánek, blízkost Přírody? Kam se podělo božství? Vše jsem pozbyl! Nezůstalo mi nic kromě osamělosti, která mne rmoutí, otroků, kteří mě za zády proklínají, a paláce, který jsem vystavěl jako hrobku svého štěstí a v jehož velikosti jsem ztratil své srdce.

Včera jsem se projížděl po stepích a po horách s dcerou beduínů; naší společnicí byla Ctnost, naším potěšením Láska, měsíc byl naším strážcem. Dnes jsem se octl mezi ženami plytké krásy, které se prodávají za zlato a diamanty.

Včera jsem neznal, co je starost, spolu s pastýři jsem se radoval ze života; s nimi jsem jedl, pracoval, hrál, zpíval a tančil na hudbu pravdy srdce. Dnes jsem se ocitl mezi lidmi, mezi nimiž se cítím jako jehně mezi vlky. Když kráčím po cestě, sledují mne nenávistným pohledem a ukazují na mne s pohrdáním a žárlivostí, a když se potají kradu parkem, vidím kolem sebe jen zamračené tváře.

Včera jsem byl bohat v chudobě a dnes jsem chud se vším svým zlatem.

Včera jsem byl šťastným pastýřem hledícím na své stádo jako milostivý král hledící s potěšením na své spokojené poddané. Dnes jsem otrokem stojícím před svým bohatstvím, před bohatstvím, jež mne oloupilo o krásu života, jak jsem ji kdysi znával.

Odpust mi, žalobce! Netušil jsem, že bohatství můj život roztříští na kousky a uvrhne mě do žaláře krutosti a hlouposti. Co jsem považoval za slávu, je ve skutečnosti nekonečné peklo.“

Unaveně se zvedl a pomalu kráčel k paláci, vzdychaje a opakuje: „Toto lidé nazývají bohatstvím? Toto je ten bůh, jemuž sloužím a a jemuž se klaním? Toto jsem hledal na zemi? Jak to, že to nemohu vyměnit za jedinou částečku spokojenosti? Kdo mi prodá jedinou krásnou myšlenku za horu zlaťáků? Kdo mi dá jediný okamžik lásky za hrst drahokamů? Kdo mi poskytne zrak, jímž bych nahlédl do srdce svých bližních, a vezme si za to všechny mé truhlice?“

Když došel k palácové bráně, otočil se a zahleděl se na město, jako kdysi Jeremjáš hleděl k Jeruzalému. Zvedl ruce v žalostném gestu a zvolal: „Ó lidé tohoto hlučného města, již žijete v temnotě, spěcháte do neštěstí, kážete lež a hovoříte hloupě. Jak dlouho ještě setrváte v nevědomosti? Jak dlouho ještě budete pobývat ve špíně života a vyhýbat se jeho zahradám? Proč nosíte rozedrané hadry malicherné přízemnosti, když je pro vás nachystán hedvábný šat přírodních krás? Lampa moudrosti pohasíná; je nejvyšší čas doplnit olej. Dům pravého štěstí se hroutí, nastal čas jej přebudovat a střežit. Zloději nevědomosti vás připravili o poklad míru; je čas, abyste si jej vzali zpět!“

Právě v té chvíli před ním stanul chuďas a natáhl dlaň pro almužnu. Když bohatec pohlédl na žebráka, rty se mu zvlnily úsměvem, oči se rozjasnily něhou a z jeho tváře sálala vlídnost. Přišlo mu, jako by ty uplynulé dny, jež oplakával u jezírka, se mu náhle s pozdravem navracely. Láskyplně objal chuďase, vtiskl mu do dlaně hrst zlaťáků a hlasem, z nějž zaznívala upřímná náklonnost, řekl: „Přijď zase zítra a přiveď s sebou své spolutrpitele. Vše, co ti patřilo, ti bude navráceno.“

Vstoupil do paláce se slovy: „Všechno v životě je dobré, dokonce i zlato, neboť jsem se díky jemu něco naučil. Peníze jsou jako hudební nástroj; kdo na něj neumí hrát, vyluzuje jen neladné pazvuky. Peníze jsou jako láska; pomalu a bolestivě zabíjí toho, kdo ji odmítá, avšak probouzí k životu toho, kdo ji zaměří k bližnímu.“

Jednoho dusného dne jsem utekl od neradostné tváře společnosti a ohlušujícího hlomozu velkoměsta a zamířil jsem unaveným krokem do prostorného stromořadí. Šel jsem za vábivým proudem říčky a melodickým hlasem ptačího zpěvu, až jsem dospěl na odlehlé místo, kde splývající větve stromů stínily zem před dotykem slunce.

Tam jsem stanul, a byla to úleva pro mou duši – mou žíznivou duši, která dosud viděla život jen jako zlý přízrak a nevnímala jeho půvab. Ponořil jsem se do hlubokého rozjímání a má duše se začala toulat pod nebeskou klenbou, když se náhle přede mnou zjevila krásná dívka s věncem máků na plavých vlasech a jejíž nahotu halila jen snítka vinné révy. Když zpozorovala můj úžas, pozdravila mě těmito slovy: „Neboj se mě, jsem lesní nymfa.“

„Jak může taková krasavice přebývat na tomto místě? Prozraď mi, prosím, kdo jsi a odkud přicházíš,“ poprosil jsem ji. Posadila se půvabně do zelené trávy a odpověděla: „Jsem symbol přírody! Jsem věčná panna, již uctívali tvoji předkové a na jejíž počest vztyčili chrámy v Baalbeku a Džebelu.“ Odvážil jsem se namítnout: „Avšak tyto chrámy jsou dávno v rozvalinách a kosti mých předků se smísily s prstí; nezůstalo nic, co by připomínalo jejich bohyni, leda pár žalostných a zapomenutých stránek v knize historie.“

Dívka odpověděla: „Některé bohyně žijí v životě svých uctívačů a umírají zároveň s nimi; jiné žijí věčný a nekonečný život. Můj život je vyživován světem krásy, který spatříš, ať tvé oči spočinou kdekoli, a tato krása je sama příroda; je to počátek radosti pastýřů v kopcích a štěstí rolníkovo uprostřed polí a potěšení kmenů naplněných posvátnou bázní mezi horami a pláněmi. Tato Krása přivádí moudrého k trůnu pravdy.“

Tu jsem pravil: „Krása je strašlivá síla!“ A ona odpověděla: „Lidské bytosti mají strach ze všeho, i ze sebe samých. Bojíte se nebe, ač je zdrojem duchovního pokoje; bojíte se přírody, jež je poklidným útočištěm odpočinku a klidu; bojíte se Boha dobrotivého a obviňujete ho z hněvu, ač on je pln lásky a slitovnosti.“

Po chvíli hlubokého mlčení, do nějž se promítaly sladké představy, jsem nymfu oslovil: „Řekni mi tedy něco o oné kráse, kterou si lidé vykládají a představují každý podle svého; již jsem ji viděl uctívat a slyšel velebit nejrůznějšími způsoby.“

Odpověděla: „Krása je něco, co přitahuje tvou duši a touží dávat a ne přijímat. Kdykoli se setkáš s Krásou, cítíš, že tvoje vnitřní ruce se k ní vzpínají a touží ji uchopit a vnést do tvého srdce. Je to velkolepost prodchnutá žalem a radostí; je to něco neviděného, co přesto vidíš, něco neurčitého, co přesto chápeš, a němého, co slyšíš – je to svátost nejsvětější, která začíná v tobě a končí nesmírně daleko za tvou pozemskou představivostí.“

Pak ke mně lesní nymfa přistoupila a položila mi své vonné ruce na víčka. Jakmile je odtáhla, zjistil jsem, že jsem v údolí sám. Po návratu do města mě jeho hluk již netrýznil. Stále jsem si opakoval její slova:

„Krása je něco, co přitahuje duši a touží dávat a ne přijímat.“

Odstup, můj žalobce

pro lásku, která pojí tvou duši

s duší tvé milované;

pro lásku, která spojuje ducha

s láskou mateřskou

a svazuje tvé srdce láskou synovskou.

Odstup, odejdi a nech mne

mému lkajícímu srdci.

Nech mne plout oceánem snů

a čekat na zítřek,

neboť zítřek si může se mnou

dělat, co se mu zlíbí.

Tvá schrána není nic než stín,

jenž kráčí s duchem do hrobky zahanbení

a ukazuje mu chladnou, tvrdou zem.

Uvnitř mám malé srdce

a rád bych je vyvedl z jeho žaláře a nesl

je na dlani,

abych je mohl prozkoumat do hloubi

a zmocnit se jeho tajemství.

Nemiř na ně svými šípy,

jinak se poleká a zmizí dřív, než vylije

tajnou krev

jako oběť na oltář své vlastní víry,

jíž je obdařilo Božstvo

ve chvíli, kdy je vytvořilo z lásky a krásy.

Slunce vychází a slavík zpívá,

myrta vydechuje svoji vůni do okolí.

Chci se vyprostit z mátožného

spánku nepravosti.

Nezdržuj mne, můj žalobce!

Nesnaž se mne zadržet líčením lvů v lesích

ani hadů v údolích,

neboť má duše nezná žádného pozemského strachu

a nepřijímá varování před zlým,

dokud se zlo nedostaví.

Neskýtej mi rady, můj žalobce,

neboť strázně otevřely mé srdce

a slzy pročistily moje oči,

a moje omyly mě naučily řeči srdce.

Nedávej mě do vyhnanství, neboť vlastní svědomí

je mi žalobcem,

a jsem-li nevinen, zbaví mě obvinění

a ochrání mě,

avšak jsem-li zločincem,

zbaví mne života.

Láska neustále roste;

krása mává svým praporcem;

mladost duje do polnice radosti;

neruš mou sklíčenost, můj žalobce.

Nech mne jít, neboť cesta je vystlána

růžemi a mátou,

a vzduch voní svěžestí.

Nevyprávěj příhody o bohatství a velkoleposti,

neboť má duše v sobě nese bohaté dary

a Boží slávu.

Nemluv mi o národech a zákonech a královstvích,

neboť mým rodným místem je celá země

a všichni lidé mými bratry.

Odejdi ode mne, neboť ty odnímáš

světlodárné pokání a přinášíš

zbytečná slova.

Kde jsi, má milovaná? Jsi ve svém malém ráji, kde zaléváš květiny, které k tobě vzhlížejí jako malé děti k prsům své matky?

Nebo jsi ve své komůrce, kde byl postaven na tvou počest svatostánek ctnosti a před nímž obětuješ mé srdce a duši?

Nebo mezi knihami, v nichž hledáš lidské vědění, zatímco sama jsi plna nebeské moudrosti?

Ó družko mé duše, kde jsi? Modlíš se v chrámu? Nebo jsi v lukách, uprostřed přírody, v tichém útočišti svých snů?

Či jsi v chatrčích ubožáků, utěšuješ zkormoucené sladkostí své duše a plníš jejich ruce svou hojností?

Jsi všude jako Boží duch; jsi silnější než čas.

Pamatuješ se na den našeho setkání, kdy nás obklopila záře tvého ducha a kolem nás poletovali andělé lásky a prozpěvovali chvály na činy duše?

Vzpomínáš, jak jsem seděli ve stínu větví, které nás chránily před pohledy lidí jako žebra chrání božské tajemství srdce před poraněním?

Vzpomínáš na pěšiny a háje, kde jsme se procházeli ruku v ruce, hlavy k sobě nachýlené, jako bychom se ukrývali v sobě navzájem?

Pamatuješ se na hodinu, v níž jsem ti dával sbohem a tys mi vtiskla na rty políbení?

Ten polibek mě naučil, že spojení láskyplných rtů může odhalit nebeská tajemství, jež jazyk vyslovit nedokáže!

Ten polibek byl počátkem mocného vzdechu, podobného dechu, jímž Všemohoucí vdechl život hlíně a proměnil ji v člověka.

Ten vzdech mě zavedl do duchovního světa ohlašujícího slávu mé duše; a tady bude přebývat, dokud se opět nesetkáme.

Pamatuji se, když jsi mě políbila, slzy ti kanuly po lících, a řekla jsi: „Pozemská těla se často musí rozloučit z pozemských příčin a musí žít odděleně, neboť to je světský záměr.

Avšak duch zůstává bezpečně spojen v rukou lásky, dokud nepřijde smrt a nedonese spojené duše k Bohu.

Běž, můj drahý; láska si tě zvolila za svého zástupce; poslechni ji, neboť ona je krásou, která nabízí svým stoupencům pohár sladkosti žití.

I když je má náruč prázdná, tvoje láska zůstane u mne jako ženich, který mě utěší;

vzpomínka na tebe bude má věčná svatba.“

Kde jsi nyní, mé druhé já? Bdíš uprostřed nočního ticha? Nechť ti čistý vánek přinese tlukot mého srdce a mou lásku.

Nebo ve vzpomínkách laskáš můj obličej? To není již můj obraz, neboť zármutek vrhl stín na mou šťastnou tvář, kterou znáš z minulosti.

Pláčem se znavily mé oči, které odrážely tvou krásu,

a mé rty, jež sládly tvými polibky, okoraly.

Kde jsi, má milovaná? Dolehne k tobě přes oceán můj nářek? Chápeš, že tě potřebuji? Znáš velikost mé trpělivosti?

Najde se ve vzduchu nějaký duch schopný donést ti dech umírajícího milence? Existuje nějaké tajné spojení mezi anděly, kteří by ti tlumočili můj nářek?

Kde jsi, má překrásná hvězdo? Životní temnota mě tiskne na svá prsa; zármutek mě přemáhá.

Pošli po větru svůj úsměv,

ať mě dostihne a povzbudí!

Vydechuj svou vůni do vzduchu,

ta mě nasytí!

Kde jsi, má milovaná?

Jak velká je láska!

A jak malý jsem já!

věnováno M. E. H.

Dopřejte mi spánek, vždyť má duše je zasažena jedem lásky a

nechte mně odpočívat, neboť můj duch se již nabažil dní i nocí;

zažehněte svíce a zapalte kadidlo kolem mého lože

a pokryjte mé tělo lístky jasmínu a růží;

nasyťte mé vlasy kadidlem a nohy mi pokropte růžovou vodou

a čtěte, co ruka Smrti vepsala na mé čelo.

Nechte mě spočinout v náruči spánku, neboť mé oči jsou znavené;

nechť stříbrostrunná lyra svým chvějivým hlasem utiší mou duši;

z harfy a loutny utkejte roušku pro mé chřadnoucí srdce.

Zpívejte o minulosti, když uvidíte v mých očích svítání naděje, neboť

její magický význam je měkké lože, na němž spočívá mé srdce.

Osušte slzy, přátelé moji, a zdvihněte hlavu jako květiny,

které zvedají své korunky na pozdrav úsvitu.

Pohlédněte na nevěstu Smrt stojící jako sloup světla

mezi mým ložem a nekonečnem;

zatajte dech a se mnou naslouchejte vábivému šelestu

jejích bílých křídel.

Přistupte blíže a dejte mi sbohem; dotkněte se mých očí svým úsměvem.

Ať mě děti uchopí za ruce svými měkkými a růžovými prstíky;

ať starci položí žilnaté ruce na mou hlavu a dají mi své požehnání;

ať panny přistoupí a spatří Boží stín v mých očích

a uslyší ozvěnu Jeho vůle prchat s mým dechem.

Překročil jsem horský vrchol a má duše se vznáší v nebeské báni

dokonalé a nespoutané svobody;

jsem daleko, předaleko, moji druhové, a mým očím zakrývají hory mračna.

Údolí jsou zalévána oceány ticha

a ruce zapomnění se zmocňují cest i domů;

pláně i pole mizí za bílým přízrakem,

který vypadá jako jarní oblak, zlatavý jako světlo svící

a ruměný jako večerní červánek.

Písně vln a hymny potoků se vzdalují

a hlasy davu umlkají do ticha;

neslyším nic, jen hudbu Věčnosti

v dokonalém souznění s touhami duše.

Jsem oblečen čistě bíle;

našel jsem pokoj; našel jsem mír.

Sejměte ze mne ten rubáš z bílého lnu a odějte mě plátky jasmínů a lilií;

vyložte mé tělo z truhly ze slonoviny a ustelte mi

na poduškách z květů pomerančovníku.

Nelkejte nade mnou, nýbrž zpívejte o mládí a radosti;

neprolévejte slzy, avšak zpívejte o sklizni a vinobraní;

utište bolestné vzdechy a nakreslete mi prstem na tvář

symbol Lásky a Radosti.

Nechť klidné povětří neruší žalozpěvy ani requiem,

ale nechť vaše srdce zazpívají se mnou píseň o Věčném Životě;

netruchlete pro mne v černých šatech,

ale odějte se pestře a se mnou jásejte;

nehovořte o mém odchodu s bolestnými vzdechy z hloubi srdce;

zavřete oči a uvidíte, že s vámi budu navždy.

Podložte mě svazky listů

a zvedněte mě na svá přátelská ramena

a zvolna mne odneste do opuštěného háje.

Nenoste mě na přeplněné pohřebiště,

kde by byl můj věčný spánek

rušen chrastěním kostí a lebek.

Odneste mě do cypřišového háje a vykopejte mi hrob tam,

kde fialky a máky nerostou ve stínu;

můj hrob ať je hluboký,

ať voda neodnese moje kosti někam do údolí;

můj hrob ať je široký,

ať stíny soumraku mohou ke mně přijít

a u mne posedět.

Svlékněte mě z pozemského šatu a uložte mě hluboko do Matky Země;

položte mě opatrně na prsa mé matky.

Zakryjte mě sypkou zemí, a nechť každá hrst je promíšena se semeny jasmínu, lilií a myrty;

a až nade mnou vzejdou a budou si brát živiny z mého těla,

budou vydechovat do okolí vůni mého srdce;

a odhalí tak i slunci tajemství mého pokoje;

povanou po větru, aby potěšily poutníka.

Potom mě tedy opusťte, přátelé – odejděte a vzdalte se tichými kroky,

jakými kráčí mlčení liduprázdným údolím;

zanechte mě Bohu a pomalu se rozptylte, jako se květy mandloní a jabloní rozptylují

ve chvějivém vánku měsíce nisanu.

Vraťte se k radosti svých příbytků a tam najdete to,

co Smrt nemůže vzít vám ani mně.

Odejděte v pokoji, neboť to, co zde vidíte, je svým významem daleko

od pozemského světa.

Odejděte.

Když se přiblížila noc a ve velkém domě zazářila světla, sloužící se postavili v řadách u bytelných dveří a očekávali příchod hostí; na jejich sametových livrejích se blyštěly zlaté knoflíky.

Honosné kočáry se sjížděly do parku kolem paláce a z nich vystupovalo urozené panstvo oděné v krásných šatech a ovešené šperky. Z hudebních nástrojů se linuly lahodné melodie a hodnostáři tančili při líbezné hudbě.

O půlnoci se na tabulích ozdobených všemožnými vzácnými květinami podávaly nejvybranější lahůdky. Hosté si dopřávali hojnost jídla i pití, až se nakonec na nich začaly projevovat účinky vína. Za ranního svítání se hlučná společnost rozcházela. Po dlouhé noci strávené přejídáním a nemírným pitím se jejich unavená těla nemohla dočkat, až se na měkkém loži propadnou do nezdravého spánku.

Muž oblečený v hrubých pracovních šatech se k večeru zastavil před svým domkem a zaklepal na dveře. Když se dveře otevřely, vstoupil a pozdravil zvesela všechny přítomné, potom se posadil ke svým dětem, které si hrály u krbu. Jeho žena měla zakrátko jídlo hotové, všichni usedli ke stolu a jedli. Po jídle se sesedli kolem lampy a vyprávěli si, co se toho dne přihodilo. Jen co se přiblížila noc, všichni tiše vstali a s písní chvály a modlitbou vděčnosti na rtech se uložili do náruče spánku.

Síla lásky k bližnímu je zaseta hluboko v mém srdci, já žnu a sklízím hojnost pšenice a dávám ji hladovým.

Má duše dává život vinné révě a já lisuji její hrozny a dávám hroznovou šťávu žíznícím.

Nebe plní mou lampu olejem a já ji stavím do okna, aby nezbloudil poutník ve tmě.

Toto vše dělám, neboť tím žiji; a pokud jednou osud sváže mé ruce a zabrání mi v mém konání, tehdy bude jediným mým přáním smrt. Jsem básník, a pokud nemohu dávat, nechci ani přijímat.

Lidstvo zuří jako bouře, avšak já jen tiše vzdychnu, vždyť vím, že bouře musí přejít, a můj povzdech zalétne k Bohu.

Lidé tíhnou k pozemským věcem, avšak já se stále snažím sevřít v náručí pochodeň lásky, aby mne očistila svým ohněm a vypálila z mého srdce nelidskost.

Hmotné statky člověka umrtvují bez strázní; láska ho probouzí a oživuje bolest.

Lidstvo je rozděleno do různých rodů a kmenů, a ty zase přísluší do různých zemí a měst. Já však jsem cizincem v každém společenství a nenáležím k žádné obci. Mou vlastí je vesmír a člověčenstvo mým kmenem.

Lidé jsou slabí a je škoda, že se ještě rozdělují. Svět je malý a je nemoudré ještě jej štěpit na království, císařství a provincie.

Lidé se sjednocují, aby zničili chrámy duše, a spojují své síly, chtějí-li vystavět budovy pro pozemská těla. Já stojím sám a naslouchám hlasu naděje z hloubi svého nejvnitřnějšího já, který praví: „Stejně jako láska probouzí lidské srdce bolestí, tak jej nevědění učí cestě poznání.“ Bolest a nevědění vedou k velké radosti a poznání, neboť Nejvyšší Bytost nestvořila nic pod sluncem nadarmo.

Toužím po své překrásné vlasti a miluji její lid, neboť žije v bídě. Avšak kdyby lid povstal, podnícen touhou po kořisti a tím, čemu se říká „vlastenecký duch“, a vpadl do sousední země a vraždil, tu po spáchání jakékoli nelidskosti bych svůj lid i svou vlast začal nenávidět.

Zpívám chvalozpěv na své rodiště a toužím spatřit dům svého dětství; kdyby však lidé v tom domě odmítli poskytnout přístřeší a potravu unavenému pocestnému, tehdy bych svou chválu proměnil v hněv a touhu v zapomnění. Můj vnitřní hlas by pravil: „Dům, který neposkytne pomoc potřebným, si nezaslouží nic jiného, než aby byl zničen.“

Miluji svou rodnou ves částí té lásky, již pociťuji ke své vlasti; a svou vlast miluji částí lásky k zemi, z níž je má vlast utvořena; a tu zem miluji celou svou bytostí, neboť je útočištěm lidstva, projevem Božího ducha.

Lidskost je duch Nejvyšší Bytosti na zemi a tato lidskost stojí uprostřed rozvalin, svou nahotu zahaluje rozedranými hadry, slzy smáčejí její propadlé tváře a volá žalostným hlasem na své děti. Avšak děti jsou příliš zaměstnány zpěvem písní svého rodu, brousí si meče a neslyší nářek své matky.

Lidskost se naléhavě obrací k lidem, avšak ti neposlouchají. A kdyby se mezi nimi našel jeden, který by matku utěšil a osušil její slzy, ostatní by řekli: „Je to přecitlivělý slaboch.“

Lidskost je duch Nejvyšší Bytosti na zemi, a tato Nejvyšší Bytost hlásá lásku a dobrou vůli. Lidé se však takovému učení posmívají. Ježíš Nazaretský toto učení poslechl a jeho údělem se stalo ukřižování; Sókratés uslyšel její hlas a následoval jej, a i on zaplatil životem. Následovníci Nazaretského a Sókrata jsou následovníky Božství, a pokud je lidé nezabijí, alespoň je zesměšňují a říkají: „Posměch je horší než zabití.“

Jeruzalém nedokázal zabít Nazaretského ani Athény Sókrata; oba žijí dosud a budou žít navěky. Posměch nemůže triumfovat nad následovníky Božství. Ti žijí a budou stále větší.

Ty jsi můj bratr, neboť jsi lidská bytost, a oba jsme syny Ducha svatého; jsme si rovni a jsme stvořeni z téže hlíny.

Jsi zde jako můj společník na životní pouti a můj pomocník při hledání pochopení skryté pravdy. Jsi lidská bytost a to stačí, miluji tě jako vlastního bratra. Můžeš o mně hovořit, jak se ti zlíbí, vždyť zítřek tě odnese a tvou řeč použije jako usvědčující materiál při svém rozsudku, a tobě se dostane spravedlnosti.

Můžeš mne připravit třebas o všechno, co vlastním, neboť moje žádostivost mne pudila, abych shromažďoval majetek, a ty si jej smíš vzít, pokud tě to uspokojí.

Můžeš mi učinit, cokoli si přeješ, ale přesto se tím nemůžeš dotknout mé Pravdy.

Můžeš prolít mou krev nebo pálit moje tělo, ale přesto nedokážeš zabít mého ducha ani ho poranit.

Můžeš mi svázat ruce řetězy, na nohy dát těžké okovy a uvrhnout mne do temného žaláře, ale nepodaří se ti zotročit mé myšlení, neboť to je volné jako vítr pod nebeskou klenbou.

Ty jsi můj bratr a já tě miluji. Miluji tě, když dlíš na bohoslužbě, ať klečíš v křesťanském chrámu nebo se modlíš v mešitě. Ty i já i všichni ostatní jsme dětmi jediného náboženství, neboť náboženství má sice různé cesty, avšak prsty milující ruky Nejvyšší Bytosti se vztahují ke všem a všem nabízejí úplnost ducha a také po ní touží.

Miluji tě pro tvou Pravdu, pramenící z tvého poznání; pro tu Pravdu, kterou já vinou své nevědomosti nevidím. Avšak vážím si jí jako něčeho božského, protože je plodem ducha. Tvoje Pravda se setká s mou Pravdou v tom budoucím světě a obě se spojí a smísí dohromady jako vůně květin a vytvoří jednu úplnou a věčnou Pravdu, která bude zachována na věky a bude žít ve věčnosti Lásky a Krásy.

Miluji tě, protože jsi slabý pod nohou utiskovatele a chudý proti nenasytnému boháči. Pro to všechno prolévám slzy a chci tě utěšit; přes závoj slz vidím, že spočíváš v náručí Spravedlnosti, usmíváš se a odpouštíš svým pronásledovatelům. Ty jsi můj bratr a já tě miluji.

Ty jsi můj bratr, ale proč se se mnou pouštíš do rozepře? Proč jsi vpadl do mé země a snažíš se podrobit si mne, jen aby ses zavděčil těm, kdo usilují o slávu a nadvládu?

Proč opouštíš ženu a děti a následuješ Smrt do daleké země kvůli těm, kdo platí za slávu tvou krví a za vysoké pocty slzami tvé matky?

Je to pro člověka čest zabít svého spolubratra? Jestliže to za čest považuješ, ať je to tedy hodno uctívání a postav chrám Kainovi, který zabil svého bratra Ábela.

Je sebezáchova prvním přírodním zákonem? Proč tě tedy chamtivost žene, aby ses obětoval jen kvůli tomu, aby ona dosáhla svého, tím, že budeš ubližovat svým bratřím? Měj se, bratře, na pozoru před vůdcem, který hlásá: „Láska k existenci nás zavazuje k tomu, abychom zbavili lidi jejich práv!“ Na to ti řeknu toto: Obrana práv druhých je ten nejušlechtilejší a nejkrásnější lidský čin; pokud má existence vyžaduje, abych zabíjel druhé, považuji smrt za čestnější, a jestliže nedokážu najít nikoho, kdo by mne v zájmu zachování mé cti zabil, nezaváhám a raději si vlastní rukou vezmu život, abych dosáhl Věčnosti, ještě než Věčnost sama přijde.

Sobectví, můj bratře, je příčinou slepé nadřazenosti, nadřazenost vytváří příchylnost k rodu a tato příchylnost vytváří nadvládu, která je zdrojem nesvárů a útisku.

Duše věří v sílu poznání a spravedlnosti nad temnotou nevědomosti; odmítá nadvládu, která používá meče na obranu a k posílení nevědomosti a útlaku – takovou vládu, která zničila Babylon, otřásla základy Jeruzaléma a zanechala Řím v troskách. Stejnou vládu, která lidi nutí nazývat zločince velikány; která nutí spisovatele, aby psali s úctou o jejich jménech; historiky, aby podávali příběhy jejich nelidskosti oslavně.

Jediná vláda, kterou uznávám, je znalost dodržování a přijímání přirozeného Zákona Spravedlnosti.

Jakou spravedlnost vykonává vláda, když zabije toho, kdo vraždil? Když uvězní lupiče? Když vtrhne do sousední země a pobije její lid? Co si spravedlnost pomyslí o vládě, pod níž vrah trestá jiného vraha a zloděj odsuzuje toho, kdo krade?

Ty jsi můj bratr a já tě miluji; a Láska je spravedlnost v celé své síle a důstojnosti. Pokud spravedlnost nepodporuje mou lásku k tobě bez ohledu na tvůj rod a společenství, byl bych neupřímný, kdybych skrýval ohavnost sobectví pod svrchní šat čisté lásky.

Má duše je můj přítel, který mě utěšuje v životní bídě a neštěstí. Ten, komu není jeho duše přítelem, je nepřítelem lidství, a ten, kdo nenachází v sobě lidské vedení, zahyne v zoufalství. Život pramení zevnitř a z okolí nečerpá nic.

Přišel jsem, abych pronesl jedno slovo, a chci je pronést nyní. Kdyby mi však v jeho vyslovení zabránila smrt, zazní zítra, neboť Zítřek nikdy neponechává žádné tajemství v knize Věčnosti.

Přišel jsem, abych žil ve slávě Lásky a ve světle Krásy, které jsou Božím odrazem. Jsem zde a zde žiji a lidé mne nemohou vypudit z tohoto hájemství života, neboť vědí, že budu žít i ve smrti. Jestliže mi vyloupnou oči, budu naslouchat šepotu Lásky a zpěvům Krásy.

Jestliže mě zbaví sluchu, budu se radovat z doteku vánku prostoupeného kadidlem Lásky a vůní Krásy.

Jestliže mě umístí ve vzduchoprázdnu, budu žít společně se svou duší, která je dítětem Lásky a Krásy.

Přišel jsem sem pro všechny a se vším, a to, co dělám dnes o samotě, zítra zazní ozvěnou pro ostatní.

To, co říkám nyní jedním srdcem, bude zítra prosloveno mnoha srdci.

(Tato příhoda se udála koncem devatenástého století kdesi v severním Libanonu. Vyprávěl mi ji člověk, který byl spřízněn s jedním z hlavních aktérů příběhu a popisované slavnosti se zúčastnil. Chalíl Džibrán)

Ženich s nevěstou vyšli z chrámu; před nimi kráčeli světlonoši, za nimi kněží a přátelé, po boku je doprovázeli mladíci a dívky, jejichž líbezný šťastný zpěv stoupal k nebesům.

Když svatební průvod dospěl k ženichovu domu, novomanželé se usadili na vyvýšeném místě v prostorném sále, svatebčané se rozsadili na hedvábné polštáře a sametové divany a zakrátko byla síň zcela zaplněna gratulanty. Sloužící prostřeli stoly a hodovníci začali připíjet na zdraví ženicha a nevěsty, zatímco hudebníci mírnili příliš bujnou náladu hrou na strunné nástroje. Zvonění a cinkot pohárů se mísily se zvukem tamburin. Mladé dívky se půvabně roztančily, jejich pružná těla kroužila v rytmu hudby a hosté radostně přihlíželi a pili stále více vína.

Netrvalo dlouho a veselá a příjemná oslava se zvrhla ve sprostou opileckou orgii. Tady si jeden mladík vylévá srdce a mladé krasavici vyznává lásku, která nemůže být než prchavá a pochybná. A opodál se jiný mládenec snaží rozmlouvat s další ženou, ale jeho mysl zatemněná alkoholem jen s obtížemi shledává květnatá slova. Tu a tam je slyšet postaršího člověka, který se dožaduje, aby hudebníci znovu zahráli nějakou píseň, která mu připomíná jeho mládí. V jedné skupince se jistá žena pokouší o flirt s mužem, který však hledí žádostivě na její sokyni. V jiném rohu si prošedivělá matróna prohlíží přítomné dívky a vybírá mezi nimi nevěstu pro svého jediného syna. U okna stojí provdaná žena a využívá této příležitosti, aby se domlouvala se svým milencem, zatímco manžel se oddává popíjení. Vypadá to, jako by se všichni rozhodli trhat ovoce přítomné chvíle a zapomenout na minulost i budoucnost.

Toto vše se tam odehrávalo a krásná nevěsta na to pohlížela zarmoucenými zraky. Připadala si jako vězeň za železnými mřížemi a její pohled často zalétal k mladíkovi, který seděl na druhém konci místnosti o samotě a potichu jako poraněný pták opuštěný svým hejnem. Ruce měl zkřížené na prsou, jako by se snažil chránit srdce, aby mu nepuklo. Díval se na něco neviditelného kdesi vysoko a vypadalo to, že je zcela pohroužen do světa temnoty.

Přiblížila se půlnoc, rozjařenost přítomných byla stále bujnější, až dosáhla stavu bezuzdného šílenství, neboť nikdo již rozumně neuvažoval ani nehleděl na to, co říká.

Ženich, ne právě nejmladší, byl už také opilý, nechal nevěstu nevěstou, chodil mezi hosty, s každým si připíjel a svou opilost ještě přiživoval.

Jedna z družiček si všimla, že jí nevěsta dává znamení, aby přišla a posadila se k ní. Nevěsta se rozhlédla na všechny strany a pak rozechvělým hlasem zašeptala: „Prosím tě, milá přítelkyně, zapřísahám tě ve jménu našeho přátelství a všeho, co je ti na tomto světě drahé, zajdi za Salimem a řekni mu, ať se se mnou sejde v zahradě pod vrbou. Vyřiď mu to, Susan, a popros ho, aby vyhověl mé prosbě; připomeň mu, co bylo dříve, a řekni, že umřu, jestli ho neuvidím. Řekni mu, že se mu musím vyznat ze svých hříchů a poprosit ho o odpuštění; řekni mu, že mu chci odhalit veškerá tajemství svého srdce. Pospěš si a nic se neboj.“

Susan věrně tlumočila nevěstin vzkaz; Salim na ni pohlédl jako žíznivý poutník vyhlíží vzdálený potok a tiše řekl: „Počkám na ni v zahradě pod vrbou.“ Vyšel z domu a za několik minut za ním vyšla i nevěsta, která se nenápadně propletla mezi opilými hosty. Vyběhla do zahrady, ohlížejíc se za sebe jako gazela prchající před vlkem, a spěchala k vrbě, kde na ni čekal mladý muž. Jakmile se ocitla u něj, vrhla se mu kolem krku a s pláčem pravila: „Vyslyš mě, můj nejdražší; odpusť mi můj spěch a neuváženost. Já už jsem toho tolik litovala a moje srdce je zkrušené žalem; miluji jen tebe a nikoho jiného a budu tě milovat až do konce života. Obelhali mě, namluvili mi, že miluješ jinou, a Nadžíbí mě oklamala, když mi řekla, že ses zamiloval do ní, a to všechno jen proto, aby mě přiměli vzít si za manžela jejího bratrance, jak to rodina už dávno plánovala. Teď jsem vdaná, ale miluji jen tebe a ty jsi můj ženich. Nyní, když mi spadly klapky z očí a pochopila jsem pravdu, přišla jsem za tebou, abych tě následovala do konce života, a nevrátím se už k tomu muži, kterého mi vybrali za manžela jenom úskokem a aby vyhověli duchu přísných zvyklostí. Pospěšme si, můj milý, z tohoto místa, dokud nás kryje noc. Dojdeme na pobřeží a nasedneme na loď, která nás odveze někam daleko, kde budeme moci společně žít v klidu a míru. Pojďme vyrazit hned, a než se rozední, budeme již bezpečně z dosahu nepřítele; mám dost šperků, abychom za ně mohli žít až do konce života… Proč nic neříkáš, Salime? Proč na mě nepohlédneš? Proč mě nepolíbíš? Což neslyšíš, jak má duše naříká a moje srdce lká? Promluv přece, ale hlavně už pospěšme z tohoto místa! Minuty, které utíkají, jsou dražší než diamanty a koruny vladařů.“

Její hlas byl konejšivější než šepot života a úzkostnější než lkající volání smrti, a něžnější než šelest křídel a hlubší než poselství mořských vln… Byl to hlas, v němž se chvěla naděje i zoufalství, rozkoš i bolest, štěstí i zoufalství, hlas, který si žádal života a toužil po smrti. Mladík mu naslouchal a v jeho nitru sváděly boj Láska a Čest… Čest, která se staví proti duchu, a Láska, kterou Bůh vkládá lidem do srdce… Po dlouhém mlčení zvedl hlavu, odvrátil pohled od nevěsty, která se chvěla úzkostí, a tiše promluvil: „Vrať se a nes svůj osud, neboť nyní už je pozdě. Střízlivost vymazala to, co vymalovalo opojení. Vrať se, než tě hosté tady uvidí a řeknou, že jsi zradila manžela o svatební noci, stejně jako jsi zradila mne v době mé nepřítomnosti.“ Jakmile nevěsta uslyšela tato slova, roztřásla se jako vadnoucí květina před bouří a řekla bolestně: „Nikdy se nevrátím do onoho domu, neboť jsem jej opustila navždy. Nyní se cítím jako vězeň, který uprchl ze svého žaláře… Neodvrhuj mě a neříkej, že jsem tě zradila. Ruce, které spojily tvé srdce s mým, jsou silnější než ruce emíra a kněze, které přiřkly mé tělo mému odpudivému manželovi. Není taková síla, která by mi tě vzala… Ani smrt nedokáže odloučit naše duše, neboť je-li co vůle nebes, jenom nebesa to mohou zase změnit.“

Předstíraje lhostejnost a snaže se vymanit z jejího objetí, Salim odvětil: „Odstup ode mne! Miluji jinou s takovou vášní, že díky ní zapomínám, že vůbec chodíš po světě. Nadžíbí nelhala, když ti řekla, že mám rád ji. Vrať se k manželovi a buď mu věrnou ženou, jak ti to ukládá zákon.“

Nevěsta zoufale vykřikla: „Ne, ne! Já ti nevěřím, Salime! Já vím, že mě miluješ, čtu ti to v očích, cítím to, když jsem ti nablízku, nikdy tě neopustím kvůli manželovu blahobytu, dokud mi srdce bude bít; přišla jsem, abych tě následovala třeba na konec světa. Veď mě, Salime, nebo prolij mou krev a zbav mě života.“ Hlasem stejně tichým jako předtím Salim odpověděl: „Odejdi ode mne, nebo začnu křičet a přivolám lidi sem do zahrady a zostudím tě před Bohem i před lidmi a nechám svou milovanou Nadžíbí, aby se ti vysmála a těšila se ze svého vítězství.“

Když se pak Salim snažil vytrhnout z její náruče, nevěsta se rázem změnila z doufající, něžné a pokorné ženy v zuřivou lvici bránící své mladé, a vykřikla: „Nikdo se nebude radovat z vítězství nade mnou a nikdo mi nevezme mou lásku!“ Po těch slovech vytáhla zpod svatebního šatu dýku a bleskurychle ji vrazila do mladíkova srdce. Padl k zemi jako křehká větev zlomená vichřicí a dívka se nad ním sklonila se zkrvavenou dýkou v ruce. Mladík otevřel oči a zmírajícím hlasem řekl: „Pojď sem, má nejdražší; pojď ke mně, Lajlá, a neopouštěj mě. Život je slabší než smrt a smrt je slabší než láska. Poslouchej ten krutý smích opilců v domě, slyš cinkot a tříštění rozbíjených pohárů, má lásko. Lajlá, tys mě vysvobodila z životního utrpení. Dovol mi políbit tu ruku, která zpřetrhala řetězy a osvobodila mě. Polib mě a odpusť mi, že jsem nemluvil pravdu.

Polož své ruce vykoupané v krvi na mé srdce, a až se má duše vznese k nebesům, vlož mi dýku do pravé ruky a řekni, že jsem si sám vzal život.“ Namáhavě se nadechl a zašeptal: „Miluji tě, Lajlá, a nikdy jsem jinou nemiloval. Tato oběť je ušlechtilejší, než kdybych s tebou uprchl. Polib mě, má milá, milenko mé duše. Polib mě, má Lajlá…“ A položiv ruku na zraněné srdce, vydechl naposled. Nevěsta pohlédla k domu a zmučeně vykřikla: „Proberte se ze své otupělosti, tady je svatba! Nevěsta a ženich na vás čekají. Pojďte a pohleďte na naše měkké lože! Probuďte se, blázni a opilci; pospěšte sem, ať poznáte pravdu lásky, smrti a života!“ Její pronikavý hlas dolehl do každého kouta domu a zazněl ozvěnou v uších hostí. Jako v omámení se vydali ke dveřím a do zahrady a rozhlíželi se kolem sebe. Když se přiblížili ke scéně tragické krásy a spatřili nevěstu plačící nad Salimem, v úleku ucouvli a nikdo se neodvažoval přiblížit. Jako by je krev prýštící z mladíkova srdce a dýka v ruce nevěstině přitahovaly a zároveň jim při tom pohledu tuhla krev v žilách. Nevěsta na ně pohlédla a žalostně zaúpěla: „Jen pojďte, vy zbabělci! Neděste se přízraku smrti, jejíž velikost se netouží přiblížit k vaší malosti, ani se nebojte této dýky, neboť to je božský nástroj, který by se ani nedotkl vašeho špinavého těla s prázdným srdcem. Pohleďte na tohoto krásného mladíka… Je to můj milý, a já jsem ho zabila z lásky… On je můj ženich a já jeho nevěsta. Hledali jsme nějaké lože hodné naší lásky v tomto světě, který je tak malý vinou vaší nevědomosti a vašich tradic. Ale zvolili jsme si toto lože. Kde je ta zvrácená žena, která mi pomluvila mého miláčka a tvrdila, že miluje ji? Kde je ta, která věřila, že nade mnou zvítězila? Kde je Nadžíbí, ta zmije jedovatá, která mě oklamala? Kde je ta žena, kvůli níž jste se sem shromáždili, abyste oslavovali smrt mého miláčka místo svatby s mužem, kterého mi ona vybrala za manžela? Moje slova jsou příliš neurčitá, neboť propast nedokáže porozumět písni hvězd. Budete vyprávět svým dětem, že jsem o svatební noci zabila svého milého. Vaše nečistá ústa budou vyslovovat mé jméno s pohrdáním, ale vaši vnuci mě budou ctít, neboť zítřek bude náležet svobodě pravdy a ducha. A ty, můj nevědomý manželi, který sis koupil mé tělo, avšak ne mou lásku, který mě vlastníš, ale jemuž nikdy nebudu náležet, ty jsi zosobněním tohoto bídného lidu, hledajícího světlo v temnotě a očekávajícího vytrysknutí pramene ze skály; ty jsi pravým zosobněním státu ovládaného slepotou a hloupostí; ty představuješ falešnou lidskost, která podřezává hrdla a usekává ruce, aby se zmocnila náhrdelníku či náramku. Já ti však nyní odpouštím, neboť šťastná duše na odchodu odpouští všem lidem jejich hříchy.“

Nevěsta potom pozdvihla dýku k nebesům a jako žíznivý, jenž se dychtivě chápe poháru s vodou a nese jej ke rtům, ji prudce spustila a vrazila si ji do prsou. Padla vedle svého miláčka jako lilie, jejíž květ byl podťat ostrou kosou. Ženy se při pohledu na tu strašnou podívanou daly do křiku; některé z nich upadly do mdlob a výkřiky mužů zaplnily prostor. Když se zaraženě a s úctou přibližovali k dvojici, umírající nevěsta, z jejíhož těla prýštila krev, na ně ještě pohlédla a pravila: „Nepřibližujte se a neodvažte se oddělit naše těla, neboť jestliže se dopustíte takového hříchu, duch, který se vznáší nad vašimi hlavami, se vás zmocní a připraví vás o život. Ať tato hladová země skryje naše těla a pochová nás ve svém lůně. Ať nás chrání, jako chrání semena pod sněhem do příchodu jara, a obnoví čistý život a probuzení.“

Přimkla se k svému milému, přitisknuvši rty na jeho chladná ústa, a pronesla poslední slova: „Pohleď, můj navždy milovaný… Pohleď na naše přátele. Jak se ti žárlivci shromáždili kolem našeho lože! Slyšíš, jak skřípou zuby a luskají klouby? Dlouho jsi na mne čekal, Salime, ale teď jsem zde, neboť jsem zpřetrhala řetezy a rozlámala pouta. Půjdeme spolu ke slunci, neboť jsme se už příliš dlouho načekali v tomto smutném, temném světě. Všechno se mi ztrácí před očima a nevidím už nic kromě tebe, můj nejdražší. Toto jsou mé rty, můj největší pozemský majetek… Přijmi můj poslední lidský dech. Salime, pojď, nyní spolu odejdeme. Láska zvedla křídla a vznesla se ke světlu.“ Sklonila hlavu na jeho prsa a dál na něho upírala své již nevidoucí oči.

Rozhostilo se ticho, jako by majestát smrti vzal lidem veškerou sílu a zbavil je pohybu. Poté vystoupil kněz, který předtím vykonal svatební obřad, ukázal prstem na mrtvou dvojici a vykřikl: „Nechť jsou proklety ruce, které by se dotkly těchto mrtvol zbrocených krví, neboť jsou prostoupeny hříchem. A nechť jsou proklety oči, které by uronily slzu nad těmi zlopověstnými dušemi. Ať mrtvola syna sodomského a dcery gomorské zůstanou ležet na tomto poskvrněném místě, dokud divá zvěř nepozře jejich maso a vítr nerozmetá jejich kosti. Vraťte se do svých domovů a uprchněte od špíny těchto hříšníků. Rozejděte se, než vás ožehnou plameny pekelné, a ten, kdo zde zůstane, bude vyobcován z církve a nikdy již nebude smět vstoupit do chrámu a spolu s ostatními křesťany přednést modlitbu k Bohu!“

Susan, která byla poslední poselkyní mezi nevěstou a jejím milým, nebojácně vystoupila a stanula před knězem. Očima zalitýma slzami na něho pohlédla a řekla: „Já zde zůstanu, ty nemilosrdný bludaři, a budu u nich držet stráž až do svítání. Potom jim vykopu hrob pod tímto loubím a pochovám je v zahradě, kde si dali naposledy políbení. Zmizte všichni, vždyť vepřům se hnusí vůně kadidla a zloději se obávají pána domu a děsí se jasného slunce východu! Pospěště do svých ubohých postelí, neboť andělské zpěvy nedolehnou do vašich uší ucpaných ztvrdlým nánosem krutých a hloupých pravidel.“

V čele s přísným knězem se dav pomalu rozcházel a Susan zůstala na stráži u Lajlá a Salima jako milující matka, která bdí u svých dětí uprostřed noci. Teprve když odešli poslední hosté, padla na zem a zaplakala spolu s anděly.

KONEC
