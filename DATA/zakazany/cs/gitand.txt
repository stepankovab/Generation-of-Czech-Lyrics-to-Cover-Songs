


RABÍNDRANÁTH THÁKUR


GÍTÁŇDŽALI


Předmluva


Počátkem 19. století vzniklo v Kalkatě hnutí za vytvoření moderní indické kultury, prosycené tím nejcennějším, co se dochovalo z odkazu slavné minulosti. Jak ukázala pozdější desetiletí, mělo toto hnutí zvané bengálská renesance nedocenitelný význam pro vznik nového, moderního způsobu myšlení střední a mladší generace velkoměstské inteligence nejen v Bengálsku, ale i v celé Indii. Účinně napomohlo překonat tíživou duchovní letargii a zaostalost, do níž uvrhlo indickou společnost předchozí století koloniální poroby a s ní spojeného všestranného úpadku života, a postupně zapojilo Indii do kontextu vývoje světové kultury, vědy a umění.


Téměř od samého počátku hráli v tomto hnutí podstatnou roli příslušníci rodiny Thákurů. Dvárkánáth (1794 - 1846) patřil k nejbližším spolupracovníkům zakladatele bengálské renesance Rámmohana Ráje, jeho syn Debendranáth (1817 - 1905) zvaný Maharši převzal po Rájovi vedení vlivné reformní sekty Bráhmasamádže a Debendranáthův syn Rabíndranáth (1861 - 1941) se stal skutečným dovršitelem bengálské renesance a nesporně největším tvůrcem moderní indické kultury.


Byla to osobnost po mnoha stránkách pozoruhodná. Narodil se a vyrůstal v největším indickém velkoměstě Kalkatě, ale úrodným podhoubím a pevnou základnou skoro veškeré jeho tvorby byl bengálský venkov. Nikdy nechodil do řádné školy, a přece byl bez nadsázky jedním z nejvzdělanějších Indů své doby, a dokonce i významným reformátorem školství ve své vlasti. Byl velkým ctitelem anglické kultury, ale také autorem vlasteneckých písní, které burcovaly do boje proti koloniální nadvládě, a nesmlouvavým kritikem britské imperialistické politiky. Neznal ani bengálskou notaci - a patřil k největším indickým komponistům; nikdy se neučil kreslit, a přece se stal ve věku téměř sedmdesáti let osobitým a v celém světě vysoce oceňovaným malířem.


Celý jeho život byl vyplněn činorodou aktivitou. Jezdil po nejrůznějších zemích světa - dvakrát navštívil i Československo - přednášel o indické kultuře i své osobní filozofii a všude získával hluboké sympatie pro svou vlast i upřímný obdiv k svému vlastnímu dílu. Založil v někdejším ášramu svého otce v bengálském Šántiniketanu neobvyklou školu, v níž žáci vyrůstali v co nejtěsnějším kontaktu s přírodou a venkovským životem, a později k ní přidal ještě další dvě instituce - univerzitu Višvabháratí, která je dodnes jednou z nejlepších indických vysokých škol, a v sousedním Šríniketanu dokonce zemědělské učiliště se svépomocným rolnickým družstvem. Usiloval o lepší vzájemné poznání Východu a Západu a jejich kulturní sblížení a zaměřoval tímto směrem svá přednášková turné po světě i publicistickou činnost. Přitom však od samého počátku rozpoznal nebezpečí, které hrozí lidstvu od světového fašismu, a jako první prezident indického výboru Ligy proti fašismu ostře odsuzoval v mnoha vystoupeních, článcích i básních všechny formy fašistických útoků proti demokracii a lidskosti a vyzýval k sjednocenému odporu proti nim, ať už šlo o Mussoliniho agresi proti Habeši, japonské předpadení Číny či Hitlerův mnichovský diktát. Usiloval o praktickou reformu hinduismu, účastnil se veřejných shromáždění lidu i zasedání Indického národního kogresu, diskutoval s Gándhím o metodách protibritského odboje a o budoucnosti své vlasti.


Především proslul však jako literární tvůrce; zanechal po sobě soubor spisů impozantního rozsahu. I v jeho literární tvorbě se plně projevila až neuvěřitelná šíře jeho zájmů a erudice. S výjimkou některých veřejných projevů a listů a filozofických přednášek určených pro světovou veřejnost psal v rodné bengálštině a teprve dodatečně překládal některá svá díla do angličtiny. V jeho bengálských spisech stojí vedle sebe básně a písně, dramata, povídky a romány, náboženské a filozofické reflexe, cestopisné črty a životní vzpomínky, politické a dějepisné statě, polemické úvahy, ale také zasvěcené články z oboru bengálské jazykovědy, folkloristiky, estetiky a literární teorie, pojednání o lidovém písemnictví a umění, čítankové soubory pro základní školu, a dokonce i populární zpracování moderních poznatků z oblasti astronomie a základů přírodních věd.


První místo v jeho rozsáhlém literárním díle zaujímá ovšem krásná literatura. Z tuctu jeho románů vyniká v prvé řadě Gora , v němž Thákur nejplněji vyjádřil své náboženské názory a pojetí moderního hinduismu. Stejně jako všichni ideologové bengálské renesance odmítal pravověrný hinduismus s jeho bezduchým ritualismem; a odsuzoval především jeho kastovnictví a četné sociální přežitky, které omezovaly svobodné myšlení a rozvoj jedince, zejména ženy, a kruté zvyky, jejichž oběťmi byly například dívky, provdávané už v útlém dětském věku. V životní praxi šel pak Thákur ještě dál. Ve své škole v Šántiniketanu zakázal pod trestem vyloučení jakékoli projevy kastovního zaujetí a uctívání soch a obrazů hinduistických božstev a nahradil slavení obvyklých náboženských svátků novými slavnostmi, jako bylo vítání jara či dešťů, sázení stromů apod. Ve svém románu Gora však neodmítl jen ortodoxní hinduismus, ale také úzkoprsost reformistických sekt, které se nakonec samy změnily v uzavřené kasty a izolovaly se od ostatní Indie. A tak nakonec dospívá stejnojmenný hrdina jeho románu k svobodnému a hluboce lidskému pojetí náboženské víry, k náboženství bez sekt, kast a církví, k víře, která neklade žádné překážky a nehloubí propasti mezi lidmi různých názorů a tříd.


Jestliže ostatní Thákurovy romány nevynikají takovou ideovou závažností a někdy ani uměleckou propracovaností jako Gora , tvoří naopak jednu z nejcennějších složek Thákurova literárního odkazu jeho povídky. Povídka byla v bengálské literatuře novým žánrem, bez tradice a opory v místním písemnictví, které až do 19. století vůbec neznalo prózu, a navazovala spíše na evropské vzory než na starověká sanskrtská prozaická vyprávění. A právě v Rabíndranáthu Thákurovi nalezl tento žánr svého opravdového mistra.


Ne náhodou datují se Thákurovy první vyzrálé povídky do počátku devadesátých let 19. století, kdy básník zaměnil kalkatské velkoměstské prostředí za venkovskou oblast na řece Padmě v dnešním Bangladéši. Otec ho pověřil správou zbytků kdysi rozsáhlých rodinných velkostatků v tomto kraji a Rabíndranáthovi se tak poprvé v životě naskytla příležitost k delšímu pobytu na venkově. Strávil tu skoro plných deset let; bydlel na obytném člunu na Padmě, jezdil v něm z místa na místo, psal básně a písně inspirované těsným kontaktem s přírodou a pozorováním jejích krás, ale především rozmlouval s rolníky a poznával vesnickou společnost, její nelehký život a nesčetné problémy. Pobuřovala ho bezedná bída bezzemků a drobných rolníků, bezohlednost nelítostných šafářů, zvůle a úplatnost policie, nespravedlnost britských soudců, lhostejnost úřadů k postavení lidu i zotročení žen v kastovní společnosti, dětské sňatky a - řečeno jeho vlastními slovy - "celá ta hora nevědomosti a ochablosti", kterou navršil degenerovaný hinduismus na bedra lidu.


Tehdy objevil, že povídka je oním literárním útvarem, který mu nejlépe umožňuje podělit se s krajany o nové poznatky a vyjádřit v desítkách citově účinných příběhů své stanovisko k neduhům soudobé indické společnosti. Ve svých více než šedesáti povídkách z tohoto údobí, jež patří k nejlepším dílům indického kritického realismu, vytvořil celou galerii postav a postaviček naléhavě promlouvajících k současným lidem. Tyto prózy se také staly vzorem dalším generacím bengálských autorů, kteří právě v tomto literárním žánru dosáhli nejvyšší úrovně.


Rozsáhlá je i Thákurova dramatická tvorba. Po celý život miloval divadlo, rád je hrál i režíroval. Přesto zůstávají jeho divadelní hry, ačkoli jich napsal skoro čtyřicet, nejslabším článkem jeho beletristického díla - alespoň z hlediska evropské dramaturgie. Místo vytváření dramatických konfliktů plní většinou spíše požadavek staroindické divadelní teorie, určující divadlu jako hlavní úkol vyvolávání citově-estetických zážitků a nálad, a střídají prozaické dialogy s propracovanými veršovanými a písňovými vložkami. Z těch vytvořil Thákur na sklonku života dokonce nový dramatický žánr zvaný nritjanátja čili taneční hry, jejichž nedílnou součástí je hudba, zpěv a tanec. Ty docházejí v Indii plného uznání a největší obliby teprve v současné době.


Thákur byl však především básník a poezie tvoří nejen nejrozsáhlejší, ale také nejcennější složku jeho díla. Provázela ho doslova po celý život; své první verše napsal jako malý chlapec a poslední na smrtelném loži ve věku osmdesáti let. Mezi těmito dvěma mezníky leží pak téměř půl stovky básnických sbírek, které nejplněji odrážejí vnitřní zrání básníka, stále vyšší stupeň jeho uměleckého mistrovství i jeho ideový vývoj. Thákurovy verše jsou také oslavou neobyčejné tvárnosti jeho rodné bengálštiny a její eufoničnosti, kterou žádný překlad do jiného jazyka nemůže plně vystihnout. Bengálský verš přímo vybízí a nutí ke zpěvu; však je tu také tradiční způsob recitace mnohem zpěvnější, než jak jsme zvyklí z evropského přednesu. A tak není divu, že i Thákur začal už v devadesátých letech své básně s bohatými rýmy, četnými refrény a výraznými rytmickými sekvencemi sám zhudebňovat. Složil téměř dva a půl tisíce písní, pro které vytvořil osobitý hudební styl kombinující velmi šťastně tři inspirační zdroje: klasickou indickou hudbu, lidové bengálské písně a evropské vzory. Písně tohoto stylu zvaného rabíndra-sangít čili rabíndranáthovská hudba tvoří dnes jednu z výrazných a oblíbených složek moderní indické kultury.


Žánrová skladba Thákurovy lyriky je velmi pestrá. V ranějších sbírkách převládá přírodní a milostná lyrika, ale navíc se tu stále silněji prosazuje ona pro Thákura tak charakteristická reflexe, zamyšlení nad životem a jeho jevy. Snad i v tom můžeme nalézt kus dědictví oné větve staroindické literatury, která se pokoušela i ze všední skutečnosti a prostého příběhu vyvodit formulaci nějaké obecnější pravdy nebo všeplatného ponaučení. Přímočarý didaktismus výtvorů dávné minulosti nabývá ovšem v Thákurově poezii nové, moderní podoby, drsné hrany pravdy jsou uhlazeny bohatou metaforikou a příliš ostré tóny ztlumeny a zjemněny subjektivním zabarvením; nicméně zachováno zůstává to nejpodstatnější - snaha, aby báseň byla víc než jen záznamem chvilkového dojmu či tlumočením ryze osobního prožitku nebo poznatku.


V devadesátých letech, kdy Thákur dozrává ve velkou básnickou osobnost, rozšiřuje se žánrový rejstřík jeho lyriky o novou významnou dimenzi - o duchovní poezii. Ve svých verších hledá nové pojetí Boha a náboženství, k němuž se přímo úporně probojovává. Studuje znovu a znovu staroindické upanišady, ale jejich učení je mu jen základem, na němž rozvíjí své vlastní osobité pojetí. Nechce se spokojit s jinou vírou než takovou, která kombinuje idealistický světový názor s opravdovým humanismem, láskou k životu a člověku a službou jeho potřebám a tužbám. Naplněním smyslu života mu není žádná imaginární spása a vysvobození z pout neustálých přerodů, nýbrž činorodé prožití vyměřeného věku ve službách neustálého pokroku.


V prvních letech 20. století zasáhnou Thákura tři velké osobní ztráty - v rozmezí pouhých tří roků mu umírá manželka, potom nejstarší dcera a nakonec otec. Právě v tomto období jeho duchovní poezie zvroucní a nabude nové citové účinnosti, umocněná osobními prožitky, o jaké se dovede podělit se čtenářem jen ten největší umělec. Thákur nepíše žádné elegie; jeho bezprostřední reakcí na kruté rány osudu jsou jen veršované "vzpomínky", shrnuté do útlého svazku se stejnojmenným titulem a věnované milované ženě, pro kterou kdysi napsal většinu své nádherné milostné poezie, dobře známé i u nás ze sbírky Zahradník . Zato tím hojnější a jakoby o nový citový rozměr obohacena je jeho duchovní poezie z tohoto údobí, vrcholící sbírkou Gítáňdžali (Hrst písní).


Máme tu na mysli bengálskou knihu s tímto názvem, nikoli stejnojmennou sbírku, která získala Thákurovi světovou slávu. Neboť básník pořídil v roce 1912 ze své duchovní lyriky výbor, za jehož základ vzal asi třetinu písní z Gítáňdžali , sám jej přeložil do angličtiny a přivezl do Anglie, kde ukázal rukopis svému příteli, anglickému básníku Williamu Butleru Yeatsovi. Ten byl Thákurovými básněmi doslova nadšen, dopomohl k jejich okamžitému vydání a už v roce 1913 obdržel Thákur za tuto sbírku Nobelovu cenu. Takřka přes noc se stal světovou osobností a jeho "Gítáňdžali" i další tři výbory, které ze své tvorby převedl do anglického jazyka, se v překladech rozletěly do celého světa.


Ve své bengálské básnické tvorbě neustal Thákur ani v pokročilejším věku v hledání stále nových cest. Písňová tvorba ustupovala postupně stále častějším reflexím, které si vynucovaly uvolňování přísné metrické struktury verše, až zcela organicky přešly ve volný verš, umožňující svobodnější rozvíjení myšlenek.


Je až neuvěřitelné, do jaké šíře a hloubky se rozvila Thákurova poezie v posledním desítiletí jeho života. V básníkově tvorbě nalezneme sociální balady i dětské říkánky, vtipné a hned zase poetické epigramy, básnické evokace indické minulosti, ale především dva žánry, které nejvýrazněji charakterizují závěrečnou fázi básníkova života - básně politické a sebereflexivní.


Ty první pramenily ze stále silnějšího pocitu zodpovědnosti, který se začíná u Thákura projevovat nedlouho poté, co získal světové uznání a proslulost. Byl si vědom toho, že patří k největším kulturním osobnostem své doby, a proto považoval za svou osobní povinnost všemožně napomáhat pokroku ve své vlasti i ve světě. Z jeho veršů zaznívala vždy jistota, že fašistické nebo imperialistické bezpráví nemůže zvítězit nad právem a spravedlností. S novou naléhavostí znějí dnes slova jednoho z jeho posledních veřejných projevů z prvního válečného roku: "Znovu nadejde den, kdy neporažený člověk vykročí přes všechny překážky na vítěznou pouť za znovudobytím své velké cti. Považoval bych za zločin uvěřit, že by neodvratná, naprostá zkáza mohla být posledním slovem lidstva."


V mnoha básních ze závěrečných let svého života se Thákur v sebekritické retrospektivě vrací ke svému básnickému dílu, aby sám odmítl všechno, co v něm bylo lichého, hluchého a omylného, a zdůraznil, v čem vidí jeho klady a přínos. To poslední nachází ve svém neúnavném hledání člověka, jehož potřebám, aspiracím a tužbám po bohatším a krásnějším životě musí každý opravdový umělec podřídit veškeré své snažení. A právě pro toto hluboce humanistické ladění zůstává Thákurova tvorba dodnes tak živá a jeho nejlepší verše promlouvají i k mladším generacím dneška stejně naléhavě jako v době, kdy byly napsány.


1.


Učinils mne nekonečným - taková je tvá božská hra. Stále znovu naplňuješ život, jakmile je vyčerpán. Nosíš svou bambusovou píšťaličku po horách, po březích řek a hraješ na ni nové a nové melodie.


Mé nicotné srdce se ztrácí pod tvým nesmrtelným dotekem a v nesmírném nadšení propuká ve zpěv. Ve dne v noci naplňuješ mou dlaň dary; už po celé věky to pokračuje - a já stále jen přijímám.


2.


Když mi přikážeš, abych zpíval, srdce se mi naplní hrdostí; v očích, jež ti upřeně hledí do tváře, se mi zalesknou slzy. Vše, co je tvrdého a hořkého v mé duši, chce roztát v sladké písni, všechny mé touhy a vzývání chtějí štěstím vzlétnout jako pták.


Jsi spokojen s mou písní a líbí se ti, líbí. Vím, že jen tím zpěvem se ti mohu přiblížit.


Písní se dotýkám tvých nohou, jichž nemohu dosáhnout duchem; zapomínám se, opojen melodií, a nazývám tebe, svého Pána, přítelem.


3.


Jak to zpíváš, Mistře? V úžasu naslouchám, jenom naslouchám. Světlo hudby ozařuje zemi, vítr hudby vane oblohou, svatý příval hudby proráží skály a vzrušeně se valí dál a dál.


V duchu si říkám, že i já tak zazpívám, ale v hrdle nenalézám hudbu. Chci cosi říci, ale hlas ve mně vázne; má duše zklamaně pláče. Do jaké léčky jsi mě to vlákal poté, cos mě svázal sítí své hudby?


4.


Pane života, neustále si připomínám, že na všech mých údech ve dne v noci ulpívá tvůj dotek; proto chci své tělo uchovat čisté. Vždy pamatuji na to, že ty, Nejvyšší vědomí, vládneš mé duši; proto se budu ze všech sil snažit, abych ze svých úvah a myšlenek vypudil veškerou nepravdu.


Stále mám v paměti, že jsi provždy usedl na pevný trůn v mém srdci; proto chci z něho vyhánět všechnu nízkost, všechno zlo, aby v něm jasně zářila jen láska. Vím, že každé jednání je projevem tvé síly; proto chci každým svým skutkem hlásat jenom tebe.


5.


Jenom na chvíli dovol mi dnes posedět u tebe a odložit na pozdější dobu všechno, co mám na práci. Zmítám se v klopotném úsilí jako v bezbřehém moři a moje srdce nedojde klidu, dokud nepohlédne na tvou tvář.


Jaro dnes přepadlo mé okno svými vzdechy a vůněmi. Lenivý čmelák přelétá mezi rozkvetlými sady. Dnešek je tím pravým dnem, kdy se sluší sedět o samotě a dívat se ti do očí. V tiché chvíli nečinnosti zazpívám ti dnes píseň o obětování života.


6.


Utrhni si mne, neotálej! Bojím se, abych neopadal do prachu. Nevím, zda můj květ nalezne místo v tvém věnci, ale chci, aby skončil tvou rukou. Utrhni jej, utrhni, neotálej!


Co když uplyne den, zešeří se a čas oběti pro tebe nepozorovaně mine?


Vezmi si, dokud není pozdě, tu trošku barev, jež zbyla, všechnu tu vůni a šťávu. Utrhni jej, utrhni, neotálej!


7.


Moje píseň odložila všechny ozdoby, neponechala si před tebou pyšné odění. Šperky se vtírají mezi nás, brání spojení, jejich žvanivý cinkot přehlušuje tvá slova.


Před tebou, Velký Básníku, se nemohu honosit hrdostí básníka - jen se položit k tvým nohám. Po celý život budu starostlivě vyrábět jedinou prostou flétnu a ty jí potom naplníš všechny štěrbiny svou hudbou.


8.


Dítě, které oblékáš do královského roucha a jemuž věšíš na krk perly a drahokamy, přichází o všechnu radost ze hry v prachu; neboť šat a šperky jsou strašným břemenem. Aby je snad nepotrhalo, aby je nepošpinilo prachem, straní se všech ostatních, a když má vyjít ven, hrůza mu svazuje nohy - dítěti, které oblékáš do královského roucha a jemuž věšíš na krk perly a drahokamy.


Co má, matko, z královského roucha, co má z perel a drahokamů? Kdybys otevřela dveře, vyběhlo by na cestu, do slunce, větru, prachu a bláta - tam, kde se scházejí všichni ostatní, kde je po celý den plno her, kde na všech stranách zvučí z tisíců hrdel velký zpěv. Na to všechno nemá právo - to dítě, jemuž oblékáš královské roucho a věšíš na krk perly a drahokamy.


9.


Už nebudu sám sebe nosit na vlastních bedrech, už nebudu žebrat u svých vlastních dveří. Bez lítosti složím to břímě k tvým nohám a vyjdu ven - ani se po něm neohlédnu, ani po něm nevzdechnu. Nebudu už sám sebe nosit na vlastních bedrech.


Okamžitě zhasíná každé světlo, jehož se dotkla má touha. Nechci už nic, co přinesly její nečisté ruce, nesnesu už nic, co nezní tvou láskou. Nebudu už sám sebe nosit na vlastních bedrech.


10.


Tam, kde žijí nejnižší a nejchudší z chudých, tam spočinula tvá noha - za všemi, pod všemi, uprostřed těch, kdo všechno ztratili. Když se ti klaním, nedolétne můj pozdrav až tam, na dno ponížení, kde spočívá tvá noha - za všemi, pod všemi, uprostřed těch, kdo všechno ztratili.


Vždyť pýcha nemůže dosáhnout až tam, kde ty se pohybuješ bez ozdob, v prostém, chudém šatu - za všemi, pod všemi, uprostřed těch, kdo všechno ztratili. Doufal jsem, že se s tebou setkám tam, kde vládne bohatství a vážnost; ty jsi však přítelem lidí bez přátel. Ale tam mé srdce nemůže najít cestu - za všechny, pod všechny, doprostřed těch, kdo všechno ztratili.


11.


Zanech klanění, modlení a obětování! Proč se krčíš v koutku chrámu za zavřenými dveřmi? Koho to potají uctíváš, skrývaje se v temnotách vlastního nitra? Zvedni oči a uvidíš - Bůh tam není.


Odešel tam, kde rolník orá pole a drtí hroudy, kde cestář po celý rok do úmoru rozbíjí kamení. Je v slunečním žáru i v dešti se všemi ostatními, obě ruce má zaprášené; odhoď jako on čistý šat a vykroč do prachu!


Vysvobození? Ach, kde najdeš vysvobození? Kde je? Sám Pán je spoután pouty tvorby se všemi. Zanech meditací, odhoď košík s obětinami; co na tom, že se ti potrhá a zapráší šat? Spoj se s ním v práci, až se ti pot proudem pořine z čela!


12.


Dlouhou cestu mám před sebou, daleko musím jít. Poprvé vyjel jsem na voze časného úsvitu. Putoval jsem sem a tam a zanechával své stopy na hvězdách a souhvězdích, v lesích a na horách různých světů.


Nejdelší je cesta, jež vede k tomu, co je nejblíž. Nejtěžší je složit píseň, jež je docela prostá. Poutník chodí od cizích dveří ke dveřím, aby nakonec dorazil k vlastnímu prahu - člověk bloudí venku po světě, aby nalezl Pána ve svém vlastním nitru.


Dlouho jsem chodil po cestách a odvracel oči, abych mohl říci: "Tu jsi."


"Kde jsi, kde?" naříkají slzy v tisíci pramíncích, aby se slily v jediný proud, který oznamuje celému světu: "Jsi, ty jsi!"


13.


Píseň, kterou jsem přišel zazpívat, jsem dosud nezapěl -dodnes jsem dokázal jen ladit struny na svém nástroji a toužit po zpěvu.


Nelíbila se mi melodie, nezdála se mi slova, jen v nitru duše jsem toužil po té písni. Květ dodnes nerozkvetl, jen vánek zavanul.


Nespatřil jsem ještě jeho tvář, neslyšel jeho hlas; jen občas zaslechnu ozvěnu jeho kroků, když přechází kolem mých dveří.


Po celý den jsem mu rozprostíral na zem rohož k usednutí, lampu jsem však v domě nerozžal - proto jej nemohu pozvat dovnitř. Doufám jen v dosažení něčeho, čeho jsem dosud nedosáhl.


14.


Toužím mnoha naléhavými touhami, ty mě však zachraňuješ tím, že mi odpíráš. Ten tvrdý soucit naplňuje celý můj život.


Všeho, cos mi daroval bez prošení - oblohy, světla, těla, duše, srdce - všech těch velkých darů mě den za dnem činíš hodným tím, že mě zachraňuješ před nebezpečím přílišné touhy.


Někdy bloudím, jindy jdu tvou cestou; ty se však krutě skrýváš. A přece vím, že to činíš jen ze soucitu: odmítáš mě, protože si mě chceš vzít, zachraňuješ mě před nebezpečím polovičaté touhy a vezmeš si celý můj život, až budu hoden setkat se s tebou.


15.


Jsem tu jen proto, abych zpíval tvé písně; poskytni mi tu trochu místa v slavnostní síni světa! Uprostřed tvých tvorů, Pane, nejsem k ničemu - můj neužitečný život se hodí pouze ke zpěvu.


Až v tichém chrámu půlnoci začne tvá bohoslužba, přikaž mi zpívat, Králi! Až za jitra zazní celou oblohou zlatý hlas loutny, poskytni mi tu poctu, abych nemusel stát opodál.


16.


Byl jsem pozván k oslavám radosti světa. Požehnán byl můj lidský život. Můj zrak spokojeně bloudí kolem a plní se krásou, můj sluch se noří do slavnostní hudby.


Na oslavách dals mi za úkol hrát na flétnu. V nových a nových písních splétám pláč a smích srdce. Teď už snad nastal čas. Ptám se tě - smím už vejít do shromáždění, spatřit tě, a než zase odejdu, provolat ti slávu?


17.


Chci se nechat polapit rukama lásky - jen proto tu sedím. Je už příliš pozdě a provinil jsem se mnoha vinami. Přicházejí, aby mě spoutali pouty předpisů a zákonů, ale já jim unikám. Trest, který mi za mé viny náleží, s radostí přijmu, ale od něho. Chci se nechat polapit rukama lásky - proto tu sedím.


Lidé mě haní a jejich hana není lichá; vezmu ji na svá bedra a zůstanu stát jako nejnižší z nejnižších. Uplynul čas, skončil trh koupí a prodejů, všichni, kdo mě přišli pozvat, v hněvu zase odešli. Chci se nechat polapit rukama lásky - jen proto tu sedím.


18.


Mrak se nakupil na mrak, přichází tma; proč mě necháváš sedět samotného u dveří? Po celý týden jsem v pilné práci zůstával uprostřed lidí, ale dnes tu čekám s nadějí na tebe. Proč mě necháváš sedět samotného u dveří?


Jak mám přečkat ten deštivý čas, jestliže se mi neukážeš a pohrdneš mnou? Upírám pohled do dálky a jen se dívám; má duše s pláčem bloudí v neklidném větru. Proč mě necháváš sedět samotného u dveří?


19.


Když nechceš mluvit, ty němý, nemluv! Naplním si srdce tvým mlčením. Zůstanu tichý jako noc, jež rozsvěcuje nehybné hvězdy a trpělivě sklání hlavu.


Přijde, určitě přijde jitro, rozplyne se tma. Tvůj hlas, zlatý proud, prorazí oblohu. Procitne potom v mém hnízdě píseň tvého hrdla a rozkvetou tvým rytmem květy v mém háji?


20.


Lotos rozkvetl, ale já o tom ve své roztržitosti nevěděl. Neutrhl jsem jej, abych jím ozdobil svůj koš; květ zůstal bez povšimnutí. Jen občas se ve mně ve snu zachvělo srdce, když jižní vítr přivanul jemnou, sladkou vůni.


Se steskem bloudil jsem za ní z kraje do kraje. Jako by ji celý svět hledal a vzdychal po ní v novém jaru. Nevěděl jsem, že vůbec není daleko, že je moje, moje, že zdroj té sladké vůně rozkvetl přímo v zahradě mého srdce.


21.


Budu už muset vyplout se svým člunem. Zbytečně vysedávám na břehu a mařím čas. Jaro dalo rozkvést květům, a když skončilo svou práci, odešlo; co si mám počít s košem opadalých květů?


Voda je zvířená, vlny se vzdouvají, v samotě pod stromy šustí uvadlé listí. Kam pohlížíš do prázdna? Vítr i obloha se zachvívají v tónech flétny, jež sem zalétají z druhého břehu.


22.


Přišel jsi dnes, v opojném, dusném červenci, tiše jako půlnoc, kradmo našlapuje a vyhýbaje se pohledům. Ráno si protřelo oči, nadarmo volal vítr, kdosi zastřel nestoudnou modř oblohy hustými mraky.


Lesy nezní zpěvem, všechny dveře jsou zavřeny, jediným poutníkem na osamělé cestě jsi ty. Jediný můj příteli, můj nejdražší, dům zůstal otevřen; neprojdi kolem mých dveří bez povšimnutí jako sen.


23.


Jdeš na schůzku dnešní bouřlivou nocí, příteli mého srdce. Obloha pláče jako v beznaději, v mých očích není spánku; otvírám dveře, nejdražší, a znovu a znovu tě vyhlížím, příteli mého srdce.


Nic venku nevidím a marně přemýšlím, kudy vede tvá cesta. Kráčíš po břehu vzdálené řeky? Procházíš okrajem hustého lesa? Nebo se plavíš neproniknutelnou tmou, příteli mého srdce?


24.


Jestliže již skončil den, jestliže ptáci dozpívali a znavený vítr se už ani nepohne, zahal mě hustým, černým závojem tmy -jako jsi potají a zvolna zahalil zemi spánkem, jako jsi zahalil ospalé oči, jako jsi zahalil noční lotos.


Když uprostřed pouti dojde poutníkovi vše, co si vzal na cestu, tvář mu zbrázdí vrásky bolesti, šat má znečištěný prachem a urážkami a jeho síly jsou na pokraji zhroucení - zahal jeho bolest a rány milosrdnou hustou tmou, setři jeho hanbu a nechej ho, aby se v nektaru temnoty zotavil k novému rozkvětu za nového jitra.


25.


Dovol mi, abych v této únavné noci s důvěrou složil celé své srdce do prachu u tvých nohou a přivolal spánek. Abych násilím a vší mocí nenutil znavenou mysl k ubohým přípravám na tvou oslavu.


Sešli spánek na víčka dne, aby znovu procitl v novém světle.


26.


Přišel a usedl u mne, ale já o tom nevěděla. Spánek mě ubohou oslepil. Přišel za tiché noci, v ruce loutnu, a do snů mi hrál vážnou melodii.


Když jsem procitla, viděla jsem, že poblázněný jižní vítr vane tmou a plní ji jeho vůní. Proč marně plyne noc? Proč byl tak blízko, a přece jej nemám? Proč neucítím na prsou dotek jeho věnce?


27.


Kde je světlo, ach, kde je světlo? Rozžehni je ohněm odloučení! Bylo snad příkazem osudu, aby lampa zůstala bez plamene? Pak by bylo lépe zemřít. Rozžehni lampu ohněm odloučení!


Poselkyně Bolest zpívá: "Duše, kvůli tobě bdí Pán. V hluboké tmě noci tě volá na schůzku, utrpením uchovává tvou vážnost. Kvůli tobě bdí Pán."


Obloha se pokryla mraky, déšť se řine v proudech. Pro koho se v této zlé noci náhle probouzí má duše - po kom tak prudce touží? Déšť se řine v proudech.


Jen na okamžik zazáří blesk a znovu se snese na oči tma ještě temnější. Nevím, odkud to z velké dálky zazněla hlubokými tóny píseň, jež vábí celou mou duši na cestu. Na oči se snesla tma ještě temnější.


Světlo, ach, kde je světlo? Rozžehni je ohněm odloučení! Mraky hřmí, vítr sténá; až uplyne čas, bude už pozdě vydat se na cestu. Hluboká noc je temná jako černý čedič. Rozžehni lampu lásky svým životem!


28.


Pouta mě pevně svírají, chci se osvobodit - ale bolí to, když se o to pokouším. Jdu za tebou, abych dosáhl svobody, ale kvůli své touze umírám hanbou. Vím, že ty jsi tím nejvzácnějším, co je v mém životě, že není bohatství tobě rovného, a přece nedokáži vyhodit z domu vše, co v něm leží rozbité a zbytečné.


To, co mi tě zahaluje, co pokrývá prachem mé srdce a přináší jen smrt - to nenávidím celou duší, a přece to právě proto miluji. Tolik mám nedostatků, tolik je ve mně prázdna, tolik marností a předstírání - ale když toužím po dobru, současně se v hloubi duše bojím, že se má touha splní.


29.


Ten, jehož zakrývám svým jménem, dusí se v jeho objetí. Čím výš ve dne v noci, zapomínaje na všechno ostatní, vyháním to jméno k obloze, tím víc ztrácím v jeho temnotách své pravdivé já.


Zvedám své jméno výš a výš, nanášeje prach na prach. Můj duch nezná chvíle oddechu, jen aby nikde nezůstala ani škvírka; a čím víc pečuji o tuto lež, tím víc ztrácím sebe sama.


30.


Sám jsem se vydal na schůzku s tebou. Kdo se to ke mně připojil v mlčící temnotě? Mnohokrát jsem se ho pokusil setřást, zacházím si, jdu oklikou, už si myslím, že je pryč - a znovu ho vidím.


Hřmotně kráčí, až se země otřásá. Ke každému slovu chce připojit své mínění. Je to moje já, Pane, jež nezná studu. Zemřel bych hanbou, kdybych měl s ním dojít až ke tvým dveřím.


31.


Kdo tě, vězni, spoutal tak pevnými pouty?


Pán mě spoutal hromopevným lanem. Vzal jsem si do hlavy, že právě já se musím stát největším ze všech, ve vlastním domě jsem střádal královy poplatky. K spánku jsem ulehl na Pánovo lože, a když jsem se probudil, viděl jsem, že ležím spoután ve své vlastní pokladně.


Kdo ti, vězni, ukul to hromopevné pouto?


Sám jsem si je s velkou péčí zhotovil. Vzal jsem si do hlavy, že moje moc musí ovládnout celý svět, že všichni budou otroky a jen já zůstanu svobodný. Proto jsem kul ve dne v noci železný řetěz - nespočítal bych, kolik dnů a kolik úderů to stálo. Když jsem své dílo dokončil, zjistil jsem, že ten pevný, přepevný řetěz poutá mne.


32.


Ti, kdo mě na tomto světě milují, drží mě v pevných poutech. Tvoje láska je větší, proto je i tvůj způsob jiný - nepoutáš mě, zůstáváš skryt, necháváš svého otroka volným.


Všichni ostatní mě nenechávají o samotě, abych na ně nezapomněl. Tebe však nespatřím, ač den za dnem míjí. Ať tě volám nebo nevolám, ať dělám cokoli, tvé zalíbení stále jen čeká na mé zalíbení.


33.


Přišli za denního světla do mého domu a prohlásili, že se budou držet v ústraní. Pomohou prý mi při bohoslužbách a k jídlu prý jim postačí zbytky obětin, jež jim dám.


Takto zůstali skromně v koutku - chudí, nenápadní, v znečištěných šatech. V noci však vidím - násilím vnikli do mé svatyně a špinavýma rukama kradou obětiny.


34.


Kéž z mého já zůstane jen tolik, abych si tebe zachoval jako svého Pána, abych tebe viděl na všech stranách, v tobě se ztrácel, vzdal se všeho a tobě ve dne v noci prokazoval svou lásku. Toužím, aby mi jen tak málo zůstalo - abych si tebe zachoval jako svého Pána.


Kéž z mého já zůstane jen tolik, abych se před tebou nemohl skrýt. Proto přicházíš na tento svět, aby tvá božská hra naplnila naše srdce; zůstanu spoután pouty tvých paží. Kéž z mých pout zůstane jen tolik, abych si tebe zachoval jako svého Pána.


35.


Kde duch nezná strachu, kde jsou hlavy vztyčeny, kde vědění je svobodné, kde zdi nerozdělují ve dne v noci zemi na úzké dvorky, kde řeč volně proudí přímo ze srdce, kde v neustálém běhu v každém kraji a na všech stranách proud činnosti směřuje nesčetnými kanály přímo k úspěchu, kde přívaly písku pouště pošetilých zvyků nepohlcují pramen soudnosti a nedrobí sílu, kde ty neustále vedeš všechnu činnost, myšlení a radost -


v onom ráji, Otče, kdes zasáhl tvrdou svou rukou, dej procitnout mé vlasti!


36.


Slyš, můj Pane, mou poslední prosbu k tobě - rozbij pevnou rukou vše, co je slabé v nitru mého nitra. Dej mi sílu ve štěstí, abych neochvějně snášel radost. Dej mi sílu v neštěstí, abych dokázal s úsměvem na tváři přehlížet bolest. Dej sílu mé oddanosti, ať je účinná v práci a rozkvétá v lásku, přátelství a ctnost. Dej mi sílu, abych neopovrhoval malými a neplazil se mocným u nohou. Dej mi sílu, abych dokázal povznést svou mysl nad všední nicotnosti.


Dej mi sílu, abych sklonil hlavu k tvým nohám a ve dne v noci tak zůstal bez pohnutí.


37.


Domníval jsem se, že snad má pouť už dospěla ke konci všeho, co se mělo stát; že už není přede mnou žádná cesta, žádná práce, že už je vyčerpáno vše, co jsem si vzal na cestu, že už je třeba jen nechat zmizet tento vetchý život v obnošeném šatě v prostoru mlčení.


Co to však dnes vidím? Jaká to nevyčerpatelná božská hra! Jaká svěžest proudí pod povrchem věcí! Sotva zemřel v ústech starý jazyk, ze srdce vytryskl nový zpěv; sotva skončila stará cesta, už mě vedeš do nových krajů.


38.


Toužím po tobě, toužím - kéž mohu věčně říkat v duchu ta slova. Všechny ostatní touhy, s nimiž se ve dne v noci potácím po světě, jsou lživé, lživé. Jen po tobě toužím.


Jako se ve tmě noci skrývají prosby o světlo, tak já v hlubokých mrákotách nevědomosti toužím po tobě. Jako bouře potají touží po klidu, třebaže jej rozbíjí, tak i já tě zraňuji, ač toužím jen po tobě.


39.


Když život usychá, přijď s deštěm soucitu. Když se všechna krása skrývá, přijď s nektarem písní. Když mi mohutná práce svým hřmotem všechno zastírá, přijď, Pane ticha, a vstup na okraj mého srdce svým krokem přinášejícím klid.


Když se chudé, ubohé srdce krčí v koutku se svou lakotou, otevři dveře, Pane volnosti, a přijď s královskou okázalostí.


Když žádostivost prachem zaslepí a oklame nevědomého ducha, přijď, čistý a bdělý, s hromovým jasem.


40.


Dlouhé, předlouhé sucho uhodilo, Pane, v mém srdci. Obzor je děsivě prázdný, nikde ani sebemenší čmouha vlhkého mráčku - nic neohlašuje příchod dešťů.


Chceš-li, Pane, pošli bouři s divokou, ničivou vichřicí. Zkřivenými šlehy blesku vyděs mou oblohu. Jenom odejmi ode mne, Pane, odejmi ten nehybný, strašný, mlčící žár, tu nesnesitelnou beznaději. Pohlédni, Pane, pohlédni na mne, jako pohlíží soucitným zrakem na své dítě matka v den, kdy se otec zlobí.


41.


Proč stojíš a na co čekáš, skryt za všemi ostatními kdesi v stinném koutku? Ti, kdo pobíhají se zaprášenýma nohama po cestě, vrážejí do tebe, jako bys byl zbytečný. Sbírám pro tebe květiny, usedám pod strom, zdobím jimi svou ošatku - ale každý, kdo přijde, vezme si pár květů a můj koš je pořád prázdný.


Uplynulo ráno, uplynulo odpoledne, nadchází večer. Oči se klíží spánkem. Všichni se vracejí do svých domovů, a když mě vidí, smějí se; a já se nesmírně stydím. Sedím s cípem roucha staženým do tváře jako žebračka, a zeptá-li se mě někdo, co chci, mlčím a klopím zrak.


Kde vzít odvahu, abych jim řekla, že chci jen tebe - že trávím dny a noci jen tím, že hledím na cestu, až si pro mne přijdeš? Střádám si své každodenní starosti, abych ti je obětovala ve tvém království; skrývám tu hrdou naději, protože o ní nemohu nikomu povědět.


Sedím na uschlé trávě, dívám se do dálky a v duchu sním -že se najednou objevíš s rozžatými světly uprostřed velké slávy. Nad tvým vozem bude vlát třpytivá, zlatá vlajka, pištci budou hrát na flétny - celá země se zachvěje pod tíží tvé moci a ve mně se srdce roztančí.


Tehdy budou lidé na cestě s úžasem hledět, jak sestupuješ ke mně. S úsměvem mě vezmeš za ruce, zvedneš mě z prachu a vysadíš na svůj vůz. Bez šperků, ve špinavém žebráckém oděvu stanu po tvém pravém boku a jako liána se budu chvět před zraky celého světa pýchou, štěstím a studem.


Čas však plyne a já marně naslouchám - nikde neslyšet rachot kol. Mnoho lidí už pyšně a hlučně prošlo tvou cestou. Proč jenom ty zůstáváš mlčky stát ve stínu, skryt za všemi ostatními, a necháváš mě prolévat slzy v mé žebrácké hanbě a špinavém šatu?


42.


Domluvili jsme se, že jen tak bez cíle poplujeme spolu člunem, jenom ty a já, a nikdo na světě nebude vědět, kam máme namířeno; že uprostřed onoho bezbřehého moře budu sám zpívat jen pro tebe a ty budeš s tichým úsměvem naslouchat mé melodii, nespoutané osidly slov jako vlny.


Nenadešel ještě čas? Zbývá ještě něco udělat? Pohleď, večer se už snáší na mořské pobřeží. Mořští ptáci se všichni vrátili do svých hnízd a v blednoucím světle skládají křídla ke spánku. Kdy přijdeš na břeh přetnout lano? Teprve potom zmizí můj člun v noci jako poslední záblesk zapadajícího slunce.


43.


Tehdy jsem ještě, Pane, nebyl připraven; nepoznán vcházel jsi často s ostatními, Králi světa, s úsměvem do mého nitra; na mnoha okamžicích zanechal jsi svou pečeť nekonečna. Sbírám ty chvíle poznamenané tvým podpisem - vidím, že byly pohozeny v prachu s mnoha chvilkovými, nicotnými radostmi a žaly.


Neodvracel ses, Pane, s opovržením od mých zaprášených hraček; kroky, které jsem občas zaslechl uprostřed hry, slyším dnes s písněmi světa zvučet mezi měsícem a sluncem.


44.


Radostí je hledět na cestu. Slunce si hraje se stíny, blíží se jaro a deště. Kdosi tu přechází se zprávami, ale já zůstávám šťasten ve svém nitru a vítr sladce věje.


Po celý den budu sedět sám u dveří a vyhlížet, až najednou nastane ten šťastný okamžik a já uvidím. Zatím se jen občas zasměji a v duchu si zazpívám, zatím jen občas zavane sladká vůně. Radostí je hledět na cestu.


45.


Neslyšíte jeho kroky? Vždyť přichází, přichází, přichází! Už po celé věky v každém okamžiku dnů i nocí přichází, přichází, přichází. Když jsem si v duchu pro sebe jako blázen prozpěvoval písně, ve všech melodiích zvučela zpráva o jeho příchodu - že přichází, přichází, přichází.


Lesní cestou za dubnových dnů všech věků přichází, přichází, přichází. Ve všech červencových tmách na voze mraků přichází, přichází, přichází. V největší bolesti znějí v nitru jeho kroky, to on se ve štěstí dotýká srdce kouzelným proutkem - přichází, přichází, přichází!


46.


Už odedávna přicházíš, aby ses se mnou setkal. Jak by tě mohly zastřít slunce a měsíc? Už dávno znějí tvé kroky v ranních úsvitech. Tvůj posel vešel potají do mého srdce, aby je zavolal.


Poutníku, celá má duše se dnes chvěje vzrušením, jako by dnes už nadešel čas a všechna má práce skončila - vítr přichází, Králi, poznamenán tvou vůní.


47.


Hleděl jsem na cestu a tak minula celá noc; bojím se, abych k ránu nezaspal. Co když pak najednou přijde a stane před mými dveřmi? Zná přece tento dům obklopený lesními stíny - uvolněte mu cestu, nebraňte mu přijít!


Jestliže mě neprobudí jeho kroky, zapřísahám vás, nerušte můj sen! Nechci procitnout zpěvem ptáků k oslavě nového světla, nechci procitnout větrem vzrušeným vůní bakulových květů. I když přijde, nechte mě spát.


Dobrý je můj spánek, hluboké bezvědomí, jestliže mě z něj probudí jeho dotek. Jakmile se vytrhnu ze sna, spatřím jeho oči a na mou tvář dopadne jeho dychtivý úsměv - jako by přede mnou stál můj šťastný den.


Přijde do mých zraků dříve než světlo, jeho krása bude tím, co první procitne za jitra. Prvním mým dojmem bude štěstí z pohledu na jeho laskavou tvář a moje duše se zachvěje, naplněna vědomím jeho přítomnosti. Nebuďte mě, on sám mě probudí.


48.


Tehdy se rozezpívali ptáci a zvířili ticho pod oblohou, po obou stranách cesty rozkvetly záplavy květů, okraje oblaků se zabarvily; ale my jsme to neviděli. Kráčeli jsme rychle kupředu, zabráni do svých myšlenek.


Nezpívali jsme si v pocitu štěstí, nehráli jsme si; neohlíželi jsme se roztržitě napravo ani nalevo, nezašli jsme do vsi na trh; nikdo z nás se neusmál, nepromluvil, neotálel. Čím víc plynul čas, tím rychleji jsme kráčeli.


Nakonec, když už slunce stálo uprostřed oblohy, v lese vrkali holubi, uschlé listy se točily v horkém větru a pasáček usnul hlubokým spánkem pod banijánem, klesl jsem u vody na temně zelenou uschlou trávu.


Všichni kolem se na mne podívali a zasmáli se; a potom šli se vztyčenými hlavami dál a nikdo z nich se ani neohlédl, až zmizeli v dalekém stínu na konci aleje. Jistě přešli mnoho polí, mnoho vzdálených krajů.


Sláva vám, vy poutníci útrap, sláva vám všem! Stud mě pobízel, abych se zvedl, ale nenašel v mé duši odezvu. Zůstal jsem ponořen v radostném, bezedném pokoření - v písních ptáků, hudbě flétny a šumění listí.


S blaženou lenivostí jsem splynul s náručí země. Stíny bambusu mi vesele tančily na víčkách a na tváři, mangová poupata mě znepokojovala svou vůní, se zavřenýma očima jsem naslouchal bzukotu včel.


Onen zelený, sluncem zalitý poklid se mi rozlil v duši. Zapomněl jsem, proč jsem se vydal na cestu, a oddal jsem se stínu, vůni a písním; ani nevím, kdy jsem znaveně usnul.


Když jsem konečně procitl z hlubokého spánku, spatřil jsem tě, jak stojíš u mé hlavy a stíníš mé sny svým úsměvem. A já myslel, že má cesta je ještě bůhvíjak daleká!


Všichni jsme se domnívali, že musíme za každou cenu bdít; že nedokážeme-li se dostat před večerem přes řeku, bude vše ztraceno. A když jsem se zastavil, ty jsi přišel.


49.


Sestoupil jsi, Pane, ze svého trůnu a stanul u dveří mého osamělého domu. Seděl jsem v něm sám a v duchu si zpíval píseň. Ta melodie dolétla až k tvému sluchu - proto jsi, Pane, sestoupil a stanul u dveří mého osamělého domu.


V tvém shromáždění zní mnoho písní, zpívá mnoho mistrů; neumělá písnička však zazněla láskou k tobě. K symfonii světa přibyl teskný hlas - proto jsi s květinovým věncem v rukou, Pane, sestoupil a stanul u dveří mého osamělého domu.


50.


Žebral jsem právě ve vesnici od dveří ke dveřím, když jsi přijel na svém zlatém voze. Připadalo mi to jako sen - tvá pestrá nádhera, tvůj barevný šat. Uvažoval jsem, jak velký král to asi může být.


Uvažoval jsem, že dnes navždy skončila noc, že už nebudu muset chodit od dveří ke dveřím; že sotva jsem dnes vyšel ven, spatřil jsem kohosi na cestě - že budeš z vozu rozhazovat na obě strany bohatství a já je budu sbírat, sbírat oběma rukama.


Viděl jsem, jak vůz dojel až ke mně a náhle zastavil, jak ses na mne podíval, usmál se a sestoupil dolů. Když jsem spatřil tvůj vlídný úsměv, všechna má bolest se rozplynula; a tu jsi najednou natáhl ke mně ruku a řekl jsi: "Dej mi něco!"


Jaká jsou to slova z úst velekrále - dej mi něco! Na okamžik jsem zůstal stát se sklopenou hlavou. Čeho se ti může nedostávat, že žebráš u žebráka? Jistě je to jenom žert, který si chceš ze mne ztropit. I vyňal jsem ze své mošny drobounké zrnko rýže.


Když jsem potom doma obrátil svou mošnu naruby - hle, mezi almužnami se zalesklo drobounké zrnko zlata. Co jsem daroval Králi žebráků, vrátilo se mi proměněno ve zlato. Tehdy jsem se hořce rozplakal - proč jsem ti nedal beze zbytku všechno, co jsem měl?


51.


Noční tma zhoustla, všechna práce byla skončena - mysleli jsme, že už dnes nikdo nepřijde. Všechny dveře v celé vesnici se na noc zavřely. Jenom pár lidí tvrdilo, že ještě přijde král. Smáli jsme se jim a říkali, že už nepřijde nikdo.


Všichni jsme měli dojem, jako by někdo zabušil na dveře -ale usoudili jsme, že to byl asi jen vítr. Zhasli jsme lampy ve všech pokojích a bezstarostně ulehli. Jen pár lidí tvrdilo, že by to mohl být jeho posel. Smáli jsme se jim a říkali, že to byl asi jen vítr.


Hlubokou nocí zaznělo cosi jako kroky - v polospánku jsme usoudili, že to hřmí. Občas jsme procitli a slyšeli, jak se chvěje země. Pár lidí tvrdilo, že to duní kola vozu. Ospale jsme je ujišťovali, že to jenom hřmí.


Byla ještě tma, když zazněly bubny - kdosi hlasitě zvolal: "Probuďte se všichni, neotálejte!" Tiskli jsme si ruce na prsa a třásli se strachem. Pár lidí tvrdilo, že vidí královskou vlajku. Teprve teď jsme plně procitli a řekli: "To už tedy opravdu nesmíme otálet."


Kde však vzít světla, květinové věnce a všechno k uvítání? Král zavítal do našeho kraje - kde vzít trůn? Ta hanba, běda! Kde sehnat shromáždění, kde vzít výzdobu? Pár lidí zašeptalo: "Nemá smysl naříkat - uvítejme ho s prázdnýma rukama v holé místnosti!"


Otevřete tedy dveře dokořán a zatrubte na lastury! V hluboké noci přišel dnes král do našeho temného domu. Hrom hřímá v prázdnu, blesky se klikatě lesknou. Vynes svou rozedranou rohož a rozprostři ji na dvoře - s bouří přišel náhle vládce noci útrap.


52.


Říkala jsem si v duchu, že tě požádám o květinový věnec, který jsi měl večer na krku - ale nedodala jsem si odvahy. Říkala jsem si v duchu, že až ráno odejdeš, zůstane snad roztrhaný věnec ležet na tvém lůžku. Proto jsem za úsvitu přišla jako žebrák.


Vždyť to není věnec, je to tvůj meč! Září jako oheň, těžkne jako hromoklín. Mladé světlo dopadlo oknem na tvé lože. Ranní pták zazpíval: "Co jsi našla, ženo?" Není to věnec, není to tác, není to nádoba s voňavkou - je to tvůj strašný meč.


Teď sedím a přemýšlím nad tvým darem. Nemám místo, kde bych jej schovala. Stydím se, že by se na mně, slabé ženě, takový šperk podivně vyjímal. Kdybych jej chtěla skrýt v srdci, bolelo by to. Přesto budu nosit ono bolestné břímě na prsou - tvůj dar.


A ode dneška se přestanu bát světa, ode dneška budu veškerou svou prací oslavovat tebe. Odešel jsi z mého domu a zanechal mi tu smrt jako druha a já jej přijmu do svého srdce. Tvůj meč přetne všechna má pouta a já se přestanu bát.


Nebudu už pro tebe zatěžovat tělo šperky, nebudu už čekat na tvůj návrat, Králi srdce. Nebudu sama vysedávat v prachu a plakat po tobě, nebudu se stydět a zdráhat. Dnes mě ozdobil tvůj meč. Nebudu se už zdobit jinými šperky.


53.


Je sice krásný ten tvůj náramek, posázený tisíci hvězdami a zářící zlatem a pestrobarevnými drahokamy; ale ještě úchvatnější mi připadá tvůj meč, pomalovaný klikatinou blesků a zbarvený krví západu slunce jako křídla ptáka Garudy, když na něm letí bůh Višnu večerní oblohou. Chvěje se v něm veliká bolest jako poslední procitnutí před koncem života - to prudké, strašné poznání v okamžiku spaluje všechno, co mám. Je sice krásný ten tvůj náramek posázený tisíci hvězdami - ale tvůj meč, Pane hromu, je nejnádhernější.


54.


Nežádala jsem tě o nic, neřekla ti svoje jméno, a když jsi odešel, mlčky jsem zůstala stát.


Sama jsem seděla u studny ve stínu nímovníku; všechny ženy se už vrátily do vsi. Volaly na mne, abych si pospíšila, že už je pozdě. Já jsem však zůstala v zadumání nečinně sedět. Neslyšela jsem tvé kroky, když jsi přicházel. Zvedl jsi ke mně smutné oči a znaveným hlasem jsi řekl: "Jsem poutník a žízním." Ulekla jsem se a rychle ti nalila vodu do dlaní. Listí se chvělo na stromě, kdesi volal kokil a od zákruty vesnické cesty sem dolétla vůně báblových květů.


Když ses mě zeptal, jak se jmenuji, velice jsem se zastyděla - co jsem učinila, aby sis mě zapamatoval? Směla jsem ti dát jen trochu vody k uhašení žízně - jako poklad budu tu vzpomínku chovat v srdci. Je poledne u studny, zase tak zpívají ptáci, opět se stejně chvěje nímové listí - a já sedím dál.


55.


Dosud se nerozplynula tvá ospalost, neotevřely se ti oči; nevíš, že v trnitém háji rozkvetly květy. Probuď se už, probuď, nemař čas!


Na konci tvrdé cesty, kdesi v nepřístupné, liduprázdné zemi čeká sám náš přítel. Probuď se už, probuď, nemař čas!


Ať se chvěje vyprahlá obloha v prudkém slunečním žáru, ať žhavý písek svým horkým rouchem pokrývá žíznivou zemi! Necítíš v srdci radost? Na každém kroku cesty tě zavolá flétna bolesti. Bude tě volat sladkou medlodií. Probuď se už, probuď, nemař čas!


56.


Proto se nade mnou raduješ, proto jsi ke mně sestoupil -neboť beze mne, Pane tří světů, byla by tvá láska zbytečná. Kvůli mně jsi uspořádal tuto slavnost, v mém srdci si hraje tvá radost, v mém životě se v rozmanitých podobách vzdouvá tvá vůle.


Proto se, Králi králů, vracíš znovu a znovu v různých úchvatných převlecích - proto, Pane, věčně bdíš. Proto sestoupila tvá láska k oddanému srdci a zjevila se plně ve splynutí dvou bytostí.


57.


Světlo, mé světlo, jež vyplňuješ svět, jež líbáš oči, jež dáváš srdci štěstí!


Ach, světlo tančí uprostřed mého života; světlo se probírá strunami mé lásky; nebe se otvírá, vítr blázní, smích letí nad zemí.


Motýli roztahují křídla k letu nad mořem světla. Lilie a jasmíny se vzdouvají na hřebenech vln světla.


Světlo se zlatě tříští na každém oblaku a rozhazuje plnými dlaněmi drahokamy.


Veselí se šíří od listu k listu - bezmezná radost. Nebeská řeka zatopila své vlastní břehy a potopa štěstí ovládla kraj.


58.


Kéž se v mé poslední písni naplní všechny mé melodie, kéž v ní dojde vyjádření všechna moje radost - radost, jíž se směje země, vzrušená listím stromů a trávou, radost, v níž jako dva blázni klopýtají po světě život a smrt,


radost, jež přichází v převleku bouře a hřímavým smíchem budí spící srdce; radost, jež se chvěje v slzách na krvavém lotosu bolesti a útrap; radost, jež odhazuje vše do prachu a jíž se ani slov nedostává.


59.


Je to tvoje láska, můj milovaný - to zlatě zbarvené světlo, jež tančí na listí, ta oblaka, jež lenošivě plují po nebi, ten vítr, který sladce chladí tělo. Je to tvoje láska, drahý.


Oči mi zalil proud jitřního světla a do srdce vnikl hlas tvé lásky. Tvoje tvář se sklání nade mnou, tvé oči prodlévají na mém obličeji, mé srdce se dotýká tvých nohou.


60.


Na břehu oceánu světa se koná jarmark dětí. Nekonečná obloha se nehybně rozprostírá nad hlavou, blankytná voda víří, děti tančí, pobřeží je plné křiku - děti tu mají jarmark.


Z písku si stavějí domy, sbírají mušle. Pouštějí na obrovskou modrou oblohu papírové lodičky a vory spletené z listí. Na břehu oceánu světa si hrají děti.


Neumějí plavat, nedovedou lovit do sítí. Potápěč hledá pod hladinou perly, kupec se žene se svou lodí za obchodem, děti sbírají oblázky a házejí žabky. Nehledají zlato a drahokamy, nedovedou lovit do sítí.


Moře se pění a směje, směje se mořským smíchem. Děsivé vlny znějí dětským uším jako říkanky, jež prozpěvuje matka u kolébky. Moře si hraje s dětmi a směje se mořským smíchem.


Na břehu oceánu světa se koná jarmark dětí. Blesky se kříží pod oblohou, v daleké vodě tonou čluny, posel smrti poletuje kolem, ale děti si hrají. Na břehu oceánu světa se koná velký dětský jarmark.


61.


Víte snad někdo, odkud přichází a kam odlétá spánek, který navštěvuje chlapečkovy oči, aby z nich zahnal všechno trápení? Kdesi v pohádkové vesnici, ve stínu lesa ozářeného světluškami, se prý houpají dvě poupata a mezi nimi je hnízdo - odtamtud přichází a tam odlétá spánek, který navštěvuje chlapečkovy oči.


Kdo mi může povědět, ve které zemi se rodí úsměv, jenž ve spánku najednou zvlní chlapečkovy rty? Ten úsměv je prý jenom světélko omyté jitřní rosou, které se zrodilo, když se paprsek měsíčního srpku dotkl podzimního obláčku, a změnilo se v úsměv, jenž najednou ve spánku zvlní chlapečkovy rty.


Víte snad, kde se tak dlouho skrývala ta něžná svěžest, kterou září chlapečkovo tělo? Když byla jeho matka ještě mladým děvčetem, stínila její jemné srdce, zakleta v sladké mlčení - ta něžná svěžest, kterou září chlapečkovo tělo.


Víte někdo, odkud se jako déšť snáší požehnání na chlapečkovu hlavu? Z mladého dechu březnového vánku, z mladých srpnových hnízd, z mladé zářijové rýže, z mladé červencové vody - odtamtud se jako déšť snáší požehnání na chlapečkovu hlavu.


Víte snad, kdo sejme všechnu tíži z chlapečkova těla, až zase otevře oči? Slunce, měsíc a hvězdy, jež na svých zlatých paprscích houpají celý svět, jej vezmou na klín a sejmou všechnu tíži z chlapečkova těla, až zase otevře oči.


62.


Když ti, dítě, vložím růžovou hračku do růžových ruček, pochopím, proč jsou za úsvitu oblaka tak růžová, proč se růžově třpytí voda a proč jsou tak růžově zardělé plátky květů.


Když ti zpívám a ty tančíš, chápu, proč tak zpívá listí v hájích a proč si vlny k tanci prozpěvují.


Když ti dám něco sladkého a ty si to mlsně rozmažeš po ručkách i po tváři, chápu, proč je sladká voda v řekách a pro koho se plní sladkou šťávou květy.


Když ti líbám tvářičky, až se rozesměješ, vím, jak šťastná je obloha, když mi zalévá tvář světlem, a vítr, když srdci přináší rozkošnou úlevu.


63.


S mnoha neznámými jsi mě seznámil, v mnoha domovech jsi mi poskytl místo, daleké jsi učinil blízkým, Příteli, a cizího proměnil v bratra. Když opouštím staré obydlí, soužím se starostmi, co se mnou bude, zapomínám na to, že ty jsi tím starým ve všem novém. Daleké jsi mi učinil blízkým, Příteli, a cizího proměnil v bratra.


V životě i ve smrti, v celém světě, ať mě vedeš kamkoli, ty, Přítel na celý život, mě vždycky s každým seznámíš. Když znám tebe, nikdo mi není cizí, není zábran, není se čeho bát; všechny spojuješ navzájem - kéž je tomu tak navždy! Daleké činíš blízkým, Příteli, a cizího měníš v bratra.


64.


Ve vysoké kášové trávě na osamělém břehu řeky jsem se jí zeptal: "Kdo jsi ty, která kráčíš zvolna cestou a cípem sárí stíníš plamen lampy? V mém domě není ani světélko - zanech mi tam svou lampu, dívko!" V soumraku zvedla na okamžik černé oči k mé tváři a odvětila: "Jdu pustit své světlo po vodě, proto jsem přišla teď večer k řece." Stál jsem ve vysoké kášové trávě a díval se, jak lampa bezúčelně odplouvá po proudu.


Byla už noc a docela se setmělo. Zavolal jsem na ni: "U vás svítí všechna světla; komu neseš tu malou lampičku? V mém domě není ani světélko - zanech mi ji tam, dívko!" Na okamžik se její černé oči zadívaly na mou tvář a potom odvětila: "Musím to svoje světlo zavěsit na oblohu." Díval jsem se, jak lampička bezúčelně svítí v koutku oblohy.


V pozdní temné noci novoluní jsem k ní přistoupil a zeptal jsem se: "Komu neseš tu lucerničku, kterou tiskneš na prsa? V mém domě není ani světélko - zanech mi ji tam, dívko!" Na okamžik se mi zahleděla černýma očima do tváře a pak odvětila: "Přinesla jsem svou lucerničku, aby byl dnešní svátek světel ještě slavnostnější." A já jsem se jen díval, jak bezúčelně svítí její lucernička mezi tisíci jinými lampami.


65.


Naplnil jsi, můj Bože, mé tělo i duši; jaký nektar chceš z nich pít? Chceš vidět mýma očima svůj vesmírný obraz, Básníku - chceš mlčky naslouchat mým okouzleným sluchem své vlastní písni? Naplnil jsi, můj Bože, mé tělo i duši; jaký nektar chceš z nich pít?


Tvá tvorba vytváří v mé mysli jediné přepestré poselství; vléváš do ní svou lásku, Pane, abys probudil k životu všechny mé písně. Dáváš mi darem sebe sama, abys ve mně vychutnal svou vlastní sladkost. Naplnil jsi, můj Bože, mé tělo i duši; jaký nektar chceš z nich pít?


66.


Co po celý život zůstávalo jen náznakem, co nerozkvetlo v jitřním světle v tvar, to dnes, Bože, v posledním daru svého života, v poslední písni svého života chci tobě dát.


Slova to nedokázala spoutat, melodie tomu nedokázala dát řád. Skrývalo to potají a tiše svou okouzlující podobu před zraky všech, Příteli.


Bloudil jsem s tím ze země do země a obklopoval to vším, co boří i tvoří život. Bylo to ve všech mých myšlenkách, v práci, v mém nitru, ve snech i v bdění, a přece to zůstávalo stále samo.


Kolikrát to mnoho lidí po mně žádalo, všechny jsem však odháněl s prázdnýma rukama od svých dveří. Nikdo nepochopil, že to čeká v osamění a s nadějí na setkání s tebou.


67.


Jsi zároveň oblohou i hnízdem. Zde v hnízdě, Krásný, tvá láska každým okamžikem pevně ovíjí mou okouzlenou duši různými barvami, vůněmi a písněmi. Jitřenka přichází, v pravé ruce zlatý tác s vonným věncem, aby jej mlčky navlékla zemi na šíji; se sklopenou hlavou jde Soumrak přes pole, z nichž odešly krávy, cestou, na níž nezůstávají stopy, aby naplnil zlatý džbán vodou míru ze západního moře.


Ale tam, kde jsi oblohou našich duší a bezbřehým útočištěm, rozlévá se bělostná záře; tam není dní ani nocí, není tam živých, není tam barev a vůní - ani hlas tam nezazní.


68.


Tvůj sluneční paprsek přišel s nataženou dlaní na mou zem. Proč stojí celý den u dveří? Co by si chtěl ode mne odnést? Když se večer vrací zpět, vím, že s sebou odnáší oblačná roucha -úzkostné vzdechy slz a zajíkavé i radostné písně.


A ty si přivineš oblačný šat na prsa a naplníš jej novými a novými tvary a barvami. Je lehký, prchavý, měkký, vláčný a černý, Pane bez vady; proto jej miluješ a zahaluješ jím své vlastní tělo do soucitného stínu.


69.


Vlny života, jež ve dne v noci protékají každou žilkou mého těla, valí se do všech vesmírných stran a v podivném rytmu tančí světem; týž život se soustřeďuje v hlíně země, dychtivě vyráží na povrch miliony trav a rozkvétá v poupatech a květech; houpá se v mořské houpačce života a smrti, jež vládne celému světu, a rok co rok se vzdouvá v nekonečných přílivech a odlivech. Cítím, jak se mi život bez konce rozlévá ve své velikosti do všech údů. A to, co mi dnes tančí v krvi, je zase jen totéž obrovské, odvěké chvění.


70.


Nedokážeš se přizpůsobit rytmu, oné radosti z vadnutí, odplouvání a zániku? Neslyšíš, jakou melodii hraje loutna smrti na všech strunách v obloze, v slunci, měsíci i hvězdách, zakládajíc v letu požáry v radosti z pálení? Kdo ví, kam letí v rytmu zblázněná píseň; neohlíží se nazpět, nenechává se spoutat a pospíchá dál a dál, opojena štěstím z ničení a letu.


A s touto radostí drží krok šest ročních dob, tančí a blázní s ní. Zaplavují svět barvami, písněmi a vůněmi, opojeny štěstím z rozdávání, plýtvání a umírání.


71.


Klamu sebe sama iluzí, že ze svého já učiním něco velkého -že dodám barvy tvému světlu a budu vrhat barevné stíny; že ty zanecháš své já kdesi v dálce, a jen občas je budeš volat různými melodiemi; neboť jsi opustil sebe sama, abys vzal na sebe moje tělo.


Píseň tohoto odloučení zazněla z vesmírné oblohy - pláč a úsměvy mnoha barev, mnoho obav a nadějí. Mnoho vln se vzdouvá, mnoho snů se rodí a hyne. Ve mně sis připravil svou vlastní porážku.


To je clona, kterou ses zahalil, posetá tisíci obrazy, jež malovaly štětce dnů a nocí; spoután sám sebou sedíš uprostřed a nic kolem není přímé a prosté, všechno se sladce kroutí a ohýbá.


Setkali jsme se dnes, ty a já, a celá obloha o tom ví. Naše hra se rozlétla do blízka i do dálky. Vítr, opilý tvým a mým bzukotem, třeští po hájích a věky plynou v tvých a mých příchodech a odchodech.


72.


Kdo je to, ten niternější než vlastní nitro?


Je to ten, pod jehož přehlubokým dotekem se ve mně rodí vědomí i bolest. Kouzelnickým zaříkáním mi laská oči, probírá se strunami na loutně mého srdce a udává rytmus - hned radostný, hned bolestný, hned zase vzrušující.


Ze zlata, stříbra, zeleně a modře stkává iluze, a když z jejich úkrytu vztáhne ke mně nohy, abych se jich směl dotknout v pokorném pozdravu, tonu v nektaru rozkoše.


Dny přicházejí, věky odcházejí, a on stále potají vzrušuje mé srdce a stále v různých podobách a pod různými jmény dští na mne svou milost.


73.


Spása cestou odříkání - to není moje cesta.


Já dosáhnu rozkoše osvobození v nesčetných radostných poutech. Znovu a znovu budeš nalévat svůj nektar nesmrtelnosti, onen nápoj rozličných barev a rozmanitých vůní, do nádoby z této pozemské hlíny. Jako lampu rozžehneš celý můj svět tisíci plaménky, aby jeho světlo tvým ohněm svítilo v tvém chrámu.


Jógová meditace za zavřenými dveřmi smyslů - to není moje cesta. V každé radosti, kolik jí jen je v dotecích, vůních a tónech, bude ztajena radost z tebe.


Mé okouzlení dohoří v osvobození, má láska dozraje v naprostou oddanost.


74.


Den už končí, stíny klesly k zemi. Je čas jít k řece naplnit džbán. Hukot vody vzrušuje večerní oblohu a volá mě, abych se vydala na cestu. Je čas jít k řece naplnit džbán.


Po stezce teď nikdo nechodí. Zvedl se vítr, milostná řeka se vzdouvá vlnami. Nevím, zda se ještě vrátím, nevím, s kým se dnes seznámím - v člunu u břehu sedí neznámý cizinec a hraje na loutnu. Je čas jít k řece naplnit džbán.


75.


Nic z toho, co dáváš smrtelníkům, Pane, není spotřebováno, i když byly uspokojeny všechny jejich pozemské potřeby. Všechno se beze zbytku opět vrací k tobě.


Řeka pospíchá za svými každodenními povinnostmi, a když je splní, její nekonečný proud se věčně a bez ustání řine do misek tvých obětujících dlaní. Květy naplní svět svými vůněmi, ale nevyčerpají se tím - jejich posledním úkolem je být tobě obětinou; nelze ti přece obětovat nic, oč by byl ochuzen svět.


Básník pronáší v písni mnohá slova a různí lidé v nich nacházejí různý smysl; poslední smysl oněch slov však letí k tobě.


76.


Každý den, Pane života, stanu před tvou tváří. Se sepjatýma rukama, Pane světa, stanu před tvou tváří.


Pod tvou bezbřehou oblohou, v samotě a mlčení, s pokorou v srdci a slzami v očích stanu před tvou tváří.


V tvém přepestrém světě, na břehu oceánu dění, uprostřed lidí celého světa stanu před tvou tváří.


Až moje dílo ve tvém světě skončí, Králi králů, sám a mlčky stanu před tvou tváří.


77.


Vím, že jsi Bůh, a stojím v odstupu; nevím, že jsi můj, a nelaskám se s tebou. Skláním se ti k nohám jako otci, nesvírám ti obě ruce jako bratru. Tam, kam jsi sám sestoupil ve své prosté lásce ke mně, neoslovuji tě jako druha a netisknu tě v pocitu štěstí k srdci.


Jsi bratrem mezi bratry, ale já nedbám o bratry; proč se nedokáži rozdělit s bratrem o své bohatství a naplnit tvé dlaně?


Nepřiběhnu nikdy s ostatními ve štěstí či zármutku, abych s nimi stanul před tebou, nedovedu v neúnavné práci obětovat život a vrhnout se do oceánu života.


78.


Když Stvořitel ustal ve svém tvůrčím díle, rozkvetly na modré obloze všechny květy; v shromáždění ve stínu usedli ve skupinách všichni bohové a obdivovali novou tvorbu. Zpívali: "Jaká radost! Jaká nádhera! Jaké kouzlo, jaký rytmus - slunce, měsíc a hvězdy!"


Vtom zvolal kdosi uprostřed zástupu: "Jedna hvězda se ztratila z věnce světel!" Rázem zmlkly struny louten, ztichl zpěv; všichni začali pátrat, kam se poděla ztracená hvězda. Všichni tvrdili: "Právě tahle hvězda ozařovala nebe - byla ze všech největší a nejkrásnější."


Od té doby hledá celý svět onu hvězdu - ve dne bez oddechu, v noci beze spánku. Všichni říkají: "Musíme ji najít." Všichni říkají: "Svět oslepl, když zmizela." Jen za hluboké noci ozývá se mezi hvězdami tichý smích: "Zbytečně hledáte, vždyť jsme všechny!"


79.


Jestliže tě, Pane, v tomto životě nespatřím, pak nechť stále pamatuji na to, že jsem tě nedosáhl. Nechť na to nezapomínám, nechť cítím bolest nad tím ve spánku i v bdění.


Ať seberychleji plynou mé dny na tržišti tohoto světa, ať se sebevíc plní mé ruce bohatstvím, nechť stále pamatuji na to, že jsem nedosáhl ničeho, nechť na to nezapomínám, nechť cítím bolest nad tím ve spánku i v bdění.


I když sedím nečinně u cesty, i když si pečlivě stelu v prachu lože, nechť stále pamatuji na to, že mám ještě celou cestu před sebou. Nechť na to nezapomínám, nechť cítím bolet nad tím ve spánku i v bdění.


Ať se směji nebo doma pískám na píšťalku, ať třeba zdobím své obydlí, nechť stále pamatuji na to, že ty jsi ještě nepřišel do mého domu. Nechť na to nezapomínám, nechť cítím bolest nad tím ve spánku i v bdění.


80.


Bloudím stále bez cíle jako bílý podzimní oblak tvou oblohou. Ty jsi moje věčné slunce - tvé horké paprsky mne dodnes svým dotekem neproměnily v páru, abych splynul s tvým světlem; a já, odloučen od tebe, počítám roky a měsíce.


Je-li to tvým přáním, je-li taková tvoje hra, pak si hrej stále znovu! Vezmi mou drobnou, nicotnou pomíjivost, zbarvi ji svými barvami, vykoupej ji ve svém zlatě, nech ji plout ve větrném proudu, pohrávej si s ní; proměň mou prázdnotu ve věčnou rozmanitost!


A až se ti zachce, ukonči tu hru v temné půlnoci. Rozplynu se v ní v proudu slz. Ráno zůstane po mně jen bělostná, chladivá prázdnota, volná obloha bez mráčku se bude usmívat na všechny strany - hra oblaků zmizí za břehy oceánu světla.


81.


Kolikrát si myslívám, že jsem dnes nic neudělal, že celý den byl promarněn.


Nebyl, Pane - ty sám sis přivlastnil všechny okamžiky dne, Bože srdcí. Zůstáváš skryt v nitru všeho a neustále dáváš klíčit semenům, zabarvuješ poupata barvami květů, měníš květy v šťavnaté plody a vkládáš do nich jádra. A já znaveně ležím v polospánku na lůžku a myslím, že všechna činnost ustala.


Když však ráno otevřu oči a vstanu, moje zahrada je plná květů.


82.


Králi vladařů, v tvých rukou čas nemá konce.


Nikdo nepočítá, jak plynou dny a noci, jak míjejí staletí a věky. Neznáš zastávky, neznáš spěchu - umíš čekat. Po celá staletí zvolna dozrávají tvé přípravy, aby jednou vykvetlo jediné poupě. My nemáme čas ve svých rukou; proto nesnášíme okolky.


Proto maříme čas službou kdekomu, komu dáváme přednost, Pane - a tvá obětní miska zůstává prázdná.


Když už je pozdě, přiběhnu se strachem v srdci - a vidím, že tvůj čas dosud neuplynul.


83.


Vyrovnám dnes slzy bolesti na tvůj zlatý tác, Matko, a navléknu ti z nich perlový náhrdelník. Tvé nohy zdobí měsíc a slunce, na tvých prsou bude však zářit šperk z mé bolesti.


Všechno bohatství i úroda jsou tvým majetkem; chceš-li mi je dát, dej; chceš-li mi je vzít, vezmi. Bolest však patří mně -vždyť ten ryzí klenot znáš. Přijmi ji výměnou za svou milost -tu moji pýchu.


84.


Vidím, jak odloučení od tebe sužuje celý svět. V hájích i na polích, na nebi i v moři bere na sebe nejrůznější podoby. Mlčky čeká v nehybných očích každé hvězdy po celou noc, zní šuměním červencového lijáku v listí stromů.


Odloučení od tebe houstne v bolest v každém domě, v každé lásce, v každé touze, v každém štěstí i neštěstí, v každé práci.


Odloučení od tebe plní mé srdce, činí mi celý život lhostejným a rozplývá se v mých písních a melodiích.


85.


Kde zůstala skryta mohutná síla hrdinů, když vyšli z domu svého pána? Kde zůstaly jejich štíty a zbraně? Byli ubozí, chudí a bezmocní a ze všech stran se na ně sypaly rány, když vyšli z domu svého pána.


Kde zůstala skryta mohutná síla hrdinů, když se vrátili do domu svého pána? Poztráceli kdesi luky a šípy, na tvářích jim rozkvetl úsměv. Všechny plody svého života zanechali daleko za sebou, když se vrátili do domu svého pána.


86.


Poslals dnes posla smrti k mým dveřím. Připlul s tvým vzkazem z druhého břehu.


Je temná a zlá noc, srdce se mi chvěje hrůzou, a přece mu s lampou v ruce otevřu a uvítám ho pozdravem.


Se slzami úzkosti v očích pokloním se mu se sepjatýma rukama; uctím ho tím, že mu složím k nohám všechno bohatství své duše.


On vykoná tvůj rozkaz, změní mé jitro v temnotu a odejde; a já zůstanu sedět v prázdném příbytku u tvých nohou, zcela odevzdán do tvé vůle.


87.


Hledám ji v zoufalé naději v každém koutku svého domu, ale nenalézám ji. Můj dům je malý, a co se z něj jednou ztratilo, nelze už získat zpět. Ty máš však palác bez konce, Pane, a k jeho dveřím jsem ji dnes přišel hledat.


Stojím pod zlatým příkrovem tvého večerního nebe a zvedám dychtivý pohled k tvé tváři. Přišel jsem až na sám okraj věčnosti, z níž se nic nemůže ztratit - žádná naděje, žádná radost, žádná vidina tváře zahlédnuté slzným závojem.


Ponoř, Pane, můj prázdný život do onoho moře, ponoř jej do nejhlubší plnosti! Nechť aspoň jednou ucítím, jak se mě dotýká vesmírné veškerenstvo.


88.


Božstvo zbořeného chrámu, struny loutny jsou přetrhány a neopěvují tě, troubení lastur nevyzývá pod večerním nebem k tvým modlitbám. Tvůj stánek je tichý a mrtvý, božstvo zbořeného chrámu.


Do tvého liduprázdného příbytku zavane občas vítr nového jara vzrušující vůni. Je to zpráva o květech, jež rozkvétají, aby se nestaly tvou obětinou a neskončily u tvých nohou v liduprázdném, zbořeném příbytku.


Tvůj neobětující obětník bloudí kdesi lhostejně po celý den a žebrá u cizích dveří; a v podvečer se spolu s lesními stíny vrací hladový zpět - tvůj neobětující obětník.


Božstvo zbořeného chrámu, mnoho svátečních dnů minulo v tichu, mnoho posvátných nocí uplynulo bez povšimnutí. Nové a nové sochy odnášela řeka o nesčetných svátcích; bez uctívání zůstává stále jen božstvo zbořeného chrámu.


89.


Nesmím už hlučet, smím jenom šeptat. Mé srdce smí již teď hovořit jenom písněmi. Po silnici pobíhají lidé, prodavači i kupci pokřikují, jenom já mám v tak nevhodnou dobu volno -uprostřed pravého poledne. Ten příkaz mě zastihl uprostřed práce, a nikdo neví proč.


Nechť tedy rozkvetou v tu nevhodnou dobu květy v mé zahradě! Nechť v pravé poledne přilétnou s bzukotem včely! Mnoho dní jsem promarnil zmítán mezi dobrem a zlem - teď vábí k sobě mé srdce druh ke hrám lenošení. Zastihl mě příkaz, abych zanechal práce, a nikdo neví proč.


90.


Až na sklonku dne stane u tvých dveří smrt, jaké bohatství jí nabídneš? Podám jí plný svůj život, nenechám ji odejít s prázdnou, až stane u mých dveří.


Všechny noci podzimů i jar, všechny večery, všechna jitra dštily svou šťávu do poháru mého života; mé srdce se pod dotekem světel a stínů radostí a žalů naplnilo mnoha květy i plody.


Všechno bohatství, jež jsem tak nastřádal, všechny zásoby, jež jsem tak dlouho shromažďoval - to všechno nabídnu smrti, až stane u mých dveří.


91,


Smrti, má smrti, poslední naplnění tohoto života, promluv ke mně! Po celý život každý den bdím a čekám na tebe, pro tebe snáším bolest útrap i štěstí. Smrti, má smrti, promluv ke mně!


Vše, co jsem kdy dostal, vše, čím jsem, všechny mé naděje a všechna láska spěchají nevědomky k tobě. Setkám se s tebou v čirém lijavci jako dívka, jež se má na celý život stát čísi oddanou maželkou. Smrti, má smrti, promluv ke mně!


V mé duši je uvit svatební věnec a čeká, až s tichým úsměvem na tváři vstoupíš v šatě ženicha. Pak už nebudu mít starý domov; jako věrná choť vyjdu do osamělé noci za svým pánem. Smrti, má smrti, promluv ke mně!


92.


Jednoho dne skončí tato podívaná a víčka klesnou naposledy. I potom zrovna tak bude uplývat noc, zrovna tak procitne jitro nad probuzeným světem, hra světa bude pokračovat s obvyklým hlukem a ve všech domech míjet bude čas v radostech a útrapách.


Připomínám si to, když se dnes rozhlížím dychtivým zrakem po světě. Nic z toho, co kolem sebe vidím, není nicotné, všechno mi dnes připadá vzácné. Vzácné je i to nejmenší místečko na zemi, vzácný je i ten nejneužitečnější tvor tohoto světa, vše, čeho jsem dosáhl, i to, co jsem získal. Dej mi všechno, oč jsem dosud nepožádal, protože jsem to považoval za nicotné.


93.


Loučím se s vámi, bratři, a hluboce se vám všem klaním; neboť už smím odejít. Vracím vám domovní klíč, vzdávám se nároků na místo v domě a prosím už jen o požehnání na cestu. Hluboce se vám všem klaním.


Dlouho jsme byli sousedy; více jsem přijímal, než dával. Noc přešla v jitro, lampička zhasla, zaznělo volání a já jdu -hluboce se vám všem klaním.


94.


Teď, když nadešla chvíle mého odchodu, provolejte mi všichni slávu. Jitřní obloha zrudla, krásná stezka leží přede mnou. Nedělejte si starosti, co si vezmu s sebou; půjdu s prázdnýma rukama, odnášeje si jen své úzkostné srdce.


Obléknu věnec k setkání, nikoli cestovní výstroj. Na cestě mě čekají překážky a nebezpečí, ale nebojím se jich. Až skončí má pouť, zaplane večernice a u dveří zazní sladká melodie teskné flétny soumraku.


95.


Nepamatuji se na ten okamžik, kdy jsem branou života vstoupil do úžasného paláce světa. Jaká síla mi dala vykvést na klíně tohoto obrovského tajemství jako poupěti o půlnoci uprostřed pralesa?


Ale když jsem ráno otevřel oči, zvedl hlavu a spatřil zemi oděnou do modré oblohy protkané zlatými paprsky, když jsem spatřil svět s jeho radostmi i žaly, v okamžiku mi toto nepoznané, bezbřehé tajemství připadalo důvěrně známé jako mateřský prs a naprosto mé.


Strašná beztvará síla, jež je mimo naše poznání, mě přivinula do náručí jako vlastní matka.


96.


Nechť posledními slovy, jež vyslovím, než odejdu, je toto -že nic z toho, co jsem tu viděl a čeho jsem dosáhl, nemá sobě rovna. Pil jsem sladkou šťávu lotosu, který vládne moři měsíčního svitu, a to bylo největší štěstí. Taková nechť jsou má poslední slova, než odsud odejdu.


Co her jsem se nahrál v herně vesmírných tvarů; svýma očima jsem pohlížel na ono úžasné zjevení, jež nemá tvar. Celým tělem jsem se vinul k tomu, jehož se nelze dotknout. Má-li to tím skončit, ať to skončí - taková nechť jsou má poslední slova, než odejdu.


97.


Když jsem si s tebou hrával, nikdo nevěděl, kdo jsi. Tehdy jsem se nebál, tehdy jsem se nestyděl, život se valil neklidně kupředu. Často jsi mě jako kamarád ráno budil svým voláním ze spánku, často jsem s tebou pobíhal po lesích a po lukách.


Když jsi mi tehdy zpívával písně, nikdo nechápal jejich smysl. Jen má duše zpívala s tebou a neklidné srdce tančilo. Dnes, kdy hra skončila, vidím před sebou najednou jiný obraz -obloha strnula, měsíc a slunce mlčí a svět stojí sám se sklopenýma očima u tvých nohou.


98.


Navléknu ti na šíji náhrdelník svých porážek. Oklamán svými vlastními úskoky zůstanu stát opodál. Vím, vím, že má hrdost se rozplyne, že mi prsa roztrhne nezměrná bolest, že z píšťalky prázdného srdce vytryskne píseň a z kamene slzy.


Všechny lotosy otevřou se zachvěním své kalichy, jejich šťáva nezůstane navždy skryta. Čísi oči pohlédnou z oblohy, venku se ozve mlčenlivé volání a nic, vůbec nic nezbude; u tvých nohou přijmu svrchovanou smrt.


99.


Vím, že až pustím kormidlo z rukou, ty je uchopíš. Samo se stane, co se má stát, zbytečné jsou všechny úvahy. Pusť tedy, pusť je, jen se mlčky dívej a buď rád, že smíš sedět, kde sedíš. Zhasínám stále a zase znovu rozsvěcuji své lampičky a zapomínám při tom na všechno ostatní. Teď jsem konečně rozprostřel svůj šat ve tmě; posaď se na něj, kdykoli se ti zlíbí.


100.


Ponořil jsem se do moře tvarů s nadějí, že najdu beztvarou perlu; nebudu už hnát svou zpuchřelou lodičku od přístaviště k přístavišti. Je už načase skoncovat s houpáním na vlnách. Kéž se utopím v nektaru a tak získám nesmrtelnost!


Odejdu s loutnou svého života do oné bezedné síně, kde neustále zní píseň, kterou nelze sluchem zaslechnout. Vypláču svůj pláč v poslední písni a složím mlčící loutnu k nohám toho, který sám mlčí.


101.


Po celý život tě neustále hledám venku i v duši svými písněmi. Vedly mě od domu k domu, od dveří ke dveřím, jejich prsty ohmatávám svět kolem sebe.


Mnohému mě naučily, mnoho tajných cest mi ukázaly, mnoho hvězd rozsvítily na obloze mého srdce.


Bloudil jsem tajemným světem, rozmanitými kraji radostí i žalů; k jakému příbytku mě nakonec v podvečer dovedly?


102.


Chlubil jsem se před lidmi, že tě znám. Mnozí z nich tě viděli na plátnech, která jsem namaloval, v různých oděních. Mnozí přicházejí a vyptávají se: "Kdo je to?" Chtějí, abych jim o tobě vyprávěl. A já najednou nenalézám slov a jenom koktám: "Co já vím?" Ty se usmíváš, když to slyšíš, a oni mi spílají a pomlouvají mě.


V mnoha písních jsem o tobě zpíval. Nedokázal jsem utajit to tajemství ve svém srdci. Mnoho lidí se vyptává: "Je v tom, co zpíváš, nějaký zvláštní smysl?" A já najednou nenalézám slov a jenom koktám: "Co já vím o smyslu!" Smějí se a odcházejí a ty tu sedíš a zakrýváš si dlaní úsměv na tváři.


103.


Nechť v jediném pozdravení, Pane, v jediném pozdravení ti padnu k nohám! Jako temný červencový mrak, schýlený pod tíží vláhy, nechť v jediném pozdravení, Pane, v jediném pozdravení klesne má duše u dveří tvého příbytku.


Nechť zanikne zmatená tříšť různých hlasů, nechť v jediném pozdravení, Pane, v jediném pozdravení zmlkne všechen můj zpěv v moři ticha. Jako divoké husy, které letí po celé dny a noci k rodnému jezeru, nechť v jediném pozdravení, Pane, v jediném pozdravení doletí celý můj život k břehům veliké smrti.



Jak už bylo řečeno v předmluvě k tomuto svazku, není Thákurova anglická Gítáňdžali totožná se stejnojmennou bengálskou sbírkou, ze které autor převzal pro anglickou verzi jen její základní část; tu pak doplnil volnými překlady z knih Obětování (Naibedja), Písničky (Gítáli), Přívoz (Khejá) a Dítě (Šišu).


V jednom ze svých interview Thákur sám potvrdil, že ho k vyřazení téměř dvou třetin bengálské Gítáňdžali nevedla nějaká jejich inferiorní kvalita. Při pořizování anglického výboru byl veden snahou rozšířit tematický i emocionální rejstřík ukázek a nabídnout svým přátelům v Anglii, jimž byla kniha určena, širší obraz své básnické tvorby. Bengálští literární historikové se však shodují v názoru, že původní bengálská Gítáňdžali je myšlenkově i formálně kompaktnější a jednotnější než stejnojmenný anglický výbor.


Abychom poskytli našim čtenářům úplnější představu o této sbírce v její originální podobě, vybrali jsme z jejích 157 písní dalších více než šedesát, kter é ponecháváme v původním seřazení.


Co do formy jsou to v bengálském originálu bohatě rýmované písně, a bylo by tedy asi správné překládat je i do jiných jazyků v této písňové podobě. Nicméně sám autor při jejich převodu do angličtiny tuto formu opustil a zvolil styl jakýchsi "básní v próze", které se setkaly v celém světě s velkým ohlasem, a našly dokonce i nejednoho napodobitele. Tato forma vešla ve spojení s Thákurovou lyrikou do povědomí čtenářské veřejnosti jako jeho osobní obohacení světové poezie, a proto bude jistě namístě přidržet se jí i při překladu dalších jeho veršů tohoto typu.


1.


Skloň mou hlavu do prachu u svých nohou a utop všechnu mou pýchu v slzách! Chtěl jsem se obdarovat hrdostí, a dal jsem si jen ponížení; stále znovu bloudím kolem sebe sama. Utop všechnu mou pýchu v slzách!


Nechci svou prací hlásat jenom sebe sama - tebe chci dosáhnout celým svým životem. Toužím po tvém svrchovaném míru, toužím mít v duši tvou nejvyšší krásu - zastiň mě plátky lotosu svého srdce! Utop všechnu mou pýchu v slzách!


4.


Nemodlím se, abys mě chránil před nebezpečím, ale abych v nebezpečí nepoznal strach. Nevadí, že neutěšuješ mou mysl ztrápenou žalem - chci dokázat nad žalem zvítězit. Nechceš-li mi přijít na pomoc, dej, ať se nezhroutí má vlastní síla; a dojdu-li ve světě ztráty a budu oklamán, nechť má mysl žádnou ztrátu neuzná.


Nemodlím se, abys mě chránil, nýbrž abych měl sílu přeplout. Nevadí, že mě neutěšuješ, abys mi ulehčil mé břímě - dej, abych je sám unesl. Ve dnech štěstí se sklopenou hlavou poznávám tvou tvář - dej, abych ani za nocí žalu, kdy celá země klame, o tobě nezapochyboval.


6.


Láskou a životem, zpěvem, vůněmi, světlem a vzrušením zaplavil jsi celou zemi i oblohu. Tvůj čirý nektar se řine v proudech. Na všech stranách dnes praskají pouta a probouzí se vtělená radost - život se naplnil hustým nektarem.


Mé vědomí rozpuklo blažeností jako lotosové poupě; v tvých nohou drží se všechna jeho sladkost. V mlčícím světle procitla v krajině srdce svobodná záře rudě vzcházející Jitřenky a závoj mi spadl z lenivých očí.


7.


Přicházej do mého srdce ve stále nových podobách! Přijď ve vůni a barvě, přijď v písni, přijď v doteku vzrušujícím tělo, přijď ve sladké radosti mysli, přijď v něžném pohledu očí! Přicházej do mého srdce ve stále nových podobách!


Přijď, zářivý a čistý, přijď, ty krásný, něžný a tichý, přijď v pestré své tvorbě! Přicházej do mého nitra v štěstí i žalu, přicházej v každodenní práci, přijď po skončení veškerého díla! Přicházej do mého srdce ve stále nových podobých!


8 .


Dnes si na polích plných úrody hraje slunce se stíny na schovávanou. Kdosi rozhodil po modré obloze bílé chuchvalce oblaků. Čmelák bloudí po medových polích, vylétá vzhůru a opájí se světlem. Proč jsme si právě dnes stanuli na písčině u řeky tváří v tvář?


Ne, nepůjdu dnes domů, bratři, nepůjdu - vyloupím oblohu a všechno, co je venku, si odnesu. Dnes jako by se smíchem ve větru ubíhaly do dálky chumáče pěny na vodách příboje. Dnes budu nečinně hrát na svou flétnu a tak strávím celý den.


9.


Z moře radosti přihnala se dnes záplava. Chopte se všichni vesel a veslujte, veslujte! Naložím vše do člunu a přeplavím se přes řeku žalu, i kdyby vlny byly sebevyšší - ať si mě to třeba život stojí! Z moře radosti přihnala se dnes záplava.


Kdo nás to volá zpátky? Kdo nám zakazuje plout? Kdo to dnes hovoří o strachu? Všechny ty obavy dobře známe. Proč bych měl sedět na písčině štěstí - pro čí prokletí a vinou které planety? Napnu plachty a popluji se zpěvem. Z moře radosti přihnala se dnes záplava.


11.


Natrhali jsme svazek kášové trávy, uvili jsme věnec z květů šéfali, ozdobili jsme koše kyticemi z klasů nové úrody. Přijeď, bohyně podzimu, na svém bělostném oblačném voze, přijeď čistou modrou cestou, přijeď přes lesy, kopce a hory, umyté a temné a zářící světlem! Přijeď s orosenou korunou z lotosových květů na hlavě!


Koberec z opadalých jasmínů máš prostřen k usednutí v hustém křoví na břehu Gangy plné vody.


V okamžiku pláče zlomí se hlas smíchem polapeným v jemném sladkém vyzvánění, ve zvucích zlaté loutny znějící tvým hlasem. Dotkni se v soucitu svým zázračným kamenem mudrců všeho, aby se ve zlato změnily veškeré starosti a tma ve světlo.


12 .


Lenivý sladký vítr opřel se do čistých bělostných plachet. Ani jsem si nevšiml, kdy se člun tak rozletěl, aby z druhého břehu moře přivezl poklady dálek. Duše se chce vydat na plavbu, chce zanechat na tomto břehu všechny touhy i zisky.


Tam vzadu se zmítá bouřlivá voda a duní hrom, ale přede mnou se skulinou v mracích dere rudý paprsek. Kdo jsi, kormidelníku? Čí smích a pláč je tvým bohatstvím? Má duše umírá touhou po plavbě. Do jaké tóniny naladíš dnes nástroj a kterou mantru zapěješ?


14.


Tvé něžné nohy, Matko, spatřil jsem dnes v podobě červených paprsků. Tvůj hlas, Matko, zahánějící smrt zní dnes tiše mlčící oblohou. Tobě se klaním uprostřed celého světa, tobě se klaním v každičké chvíli života. V dýmu oběti tobě dnes předkládám své tělo, duši i vše, co mám. Tvé něžné nohy, Matko, spatřil jsem dnes v podobě červených paprsků.


15 .


Celým světem se bez zábran šíří píseň radosti. Kdy zazní její hluboké tóny i v mém nitru? Kdy se naučím milovat vítr, vodu, oblohu, světlo? Kdy v různých převlecích naplní síň mého srdce?


Kdy se otevřou obě oči, aby duši zaplavila spokojenost? Pak půjdou všichni s radostí cestou, kterou se vydám i já. Kdy slova "Ty jsi" stanou se samozřejmou součástí života - kdy zazní samo od sebe tvé jméno v každém díle?


19 .


Černý soumrak zhoustl, den se schýlil ke konci. Řine se nespoutaný příval deště. Sám sedím v koutku místnosti a myslím bůhví na co, v jasmínovém háji cosi vypráví provlhlý vítr. Řine se nespoutaný příval deště.


V srdci dnes bouří vlny, břehu nevidět; srdce s nářkem trhá vonné květy zmáčeného lesa. Jakou melodií dnes naplním hodiny temné noci? Jakým klamem dnes ukolébám neklidnou duši? Řine se nespoutaný příval deště.


28.


Kvůli tobě bdí mé oči, pane; nevidí tě, jenom vyhlížejí na cestu, ale i to se mi líbí.


Mé srdce žebravé sedí v prachu přede dveřmi a prosí o tvou milost. Nedostává se mu soucitu, jen toho prošení, ale i to se mi líbí.


Dnes uprostřed světa všichni odešli za svými radostmi a za svou prací. Nikdo se mnou nezůstal, ale já chci jen tebe - i to se mi líbí.


Na všech stranách nutí k slzám lásky neklidná zelená země plná nektaru. Nevidím nic, cítím jen bolest, ale i to se mi líbí.


32 .


Rozbij, rozbij můj strach! Obrať svou tvář ke mně! Když zůstáváš odvrácen stranou, nevidím nic, zmateně se rozhlížím; pohleď s úsměvem přímo na mé srdce, ty, který jsou přítomen v mém nitru!


Promluv, ó promluv ke mně! Dotkni se mého těla! Vztáhni svou pravici a pozvedni mě! Co chápu, to chápu špatně, co hledám, to hledám špatně - zbytečně se směji, zbytečně pláči. Pojď přímo ke mně a rozptyl mé omyly!


33.


Znovu obklíčili mou duši. Znovu se snáší na oči závoj. Znovu se vedou plané řeči, znovu mysl bloudí různými směry, znovu žár pozvolna vzrůstá - znovu ztrácím tvé svaté nohy.


Kéž v hlubinách mého srdce neutone tvé mlčenlivé poselství v lidské vřavě! Zůstaň se mnou i uprostřed davu, stále mě ukrývej v sobě, stále v mém vědomí udržuj svobodný svět plný světla!


37 .


Noční sen uprchl, pouta praskla. Žádná zástěna nezůstala v duši. Vyšel jsem ven do světa - všechny plátky lotosu srdce se rozvily.


Konečně jsi rozrazil mé dveře a stanul v nich - mé srdce zalité slzami ti padlo k nohám.


Z oblohy vztáhlo ke mně ruce jitřní světlo a z rozbitých dveří mého vězení zaznělo volání slávy.


40.


Jak dlouho budu ještě sedět a svírat v náručí, co stejně zmizí? Nemohu už bdít celé noci, Pane, a stále se strachovat. Sedím teď ve dne v noci za zavřenými dveřmi a toho, kdo by chtěl vstoupit, s podezřením odháním.


Proto nikdo nepřichází do mého osamělého domu. Svět plný radosti si hraje venku. Ani ty nemůžeš najít cestu, bloumáš sem a tam; co si toužím uchovat, nezůstane.


41.


Tentokrát už bude třeba svléknout ušpiněný šat - mou ušpiněnou sobeckost. Prach jej při denní práci poskvrnil mnoha skvrnami a je tak teplý, že je těžké jej unést - tu moji ušpiněnou sobeckost.


Nyní na sklonku dne skončila práce a nadešel čas jeho příchodu - do srdce vstoupila naděje. Budu se muset vykoupat a obléci si šat lásky, natrhat v podvečerním háji květy a uvít věnec. Přijď - nezbývá už mnoho času!


45.


Přišlo nejsvětlejší světlo světel a tma v mých očích se rozplynula. Celá obloha i celá země je plná radostných úsměvů, a kamkoli stočím zrak, všechno je skvělé.


Tvé světlo na listech stromů rozjařuje srdce. Tvé světlo v hnízdech ptáků probouzí písně. Tvé světlo s láskou dopadá na mé tělo a čistou rukou hladí mé srdce.


46.


Vrhnu se na zem před tvým trůnem a pokryji se prachem z tvých nohou. Proč mi uděluješ pocty a tím mě držíš v povzdálí? Neklam mě tak po celý život - přibliž si mě ponížením k sobě! Pokryji se prachem z tvých nohou.


Zůstanu na konci tvé družiny; poskytni mi místo ze všech nejnižší! Mnoho jich přibíhá, aby dostali pokrm, jehož ses dotkl, já však nebudu chtít nic a jen se budu dívat - spokojím se s tím, co zůstane po ostatních. Pokryji se prachem z tvých nohou.


48.


Pod širou oblohou se rozvil lotos světla. Jeho plátky se rozsypaly na všechny strany a pokryly hustě černou vodu temnot. A já sedím pln radosti uprostřed, bratři, a všude kolem mne zvolna rozkvétá lotos světla.


Vánek přilétl z oblohy a zčeřil vlny. Na všech stranách zazněla píseň, všude je plno tance a všeho se dotýká kouzelný proutek měnící věci ve zlato. Z plných plic se nadechuji a nořím se do oceánu života a všude kolem vane vánek.


Na všech stranách otvírá země svou náruč. Volá k sobě všechno, co je kde živé, a všem přiděluje pokrm. Duše se naplnila písněmi a vůní; sedím tu s velikou radostí a kolem mne otvírá země svou náruč.


Skláním se před tebou, světlo - smyj ze mne viny! Pomaž mi čelo svým zářivým požehnáním! Skláním se před tebou, vánku -odvaň má provinění! Pohlaď mi tělo svým zářivým požehnáním! Skláním se před tebou, zemi - nasyť i mne! Naplň i můj dům svým zářivým požehnáním!


49.


S otevřenou náručí sedí v našem domě. Ozdobte její trůn, bratři, radostnou písní setřete všechen prach, pečlivě odstraňte všechno smetí, zameťte podlahu a naplňte vázy květinami -ozdobte její trůn v našem domě!


Ve dne v noci je v našem domě a za jitra je to její úsměv, z něhož vzchází světlo. Sotva ráno otevřeme oči, vidíme s radostí, že je tu. Jas její tváře naplňuje celý dům a z jejího úsměvu vzchází světlo.


Sama sedí v našem domě, zatímco my chodíme kdesi za prací. Vychází nám ke dveřím v ústrety a my běžíme rozradováni po cestě a zpíváme si. Když se večer vracíme po bůhvíjaké práci, vidíme, že sama sedí v našem domě.


Bdí v našem domě, když v bezvědomí spánku ležíme na lůžku. Nikdo na světě nevidí její skrytou lampičku, která svítí po celou noc, neboť ji stíní cípem svého šatu. Zatímco nás navštěvují ve spánku bůhvíjaké sny, ona se usmívá ve tmě v našem domě.


52.


Jsi můj, jsi u mne - kéž to smím povědět! V tobě je všechna radost mého života - kéž to smím povědět! Dej mi nektarový hlas, dej mé flétně sladkost tónů a nech mě zazpívat, že jsi můj nejdražší.


Celá obloha je plna tebe - kéž to smím ze srdce povědět! Přicházíš za mnou, protože víš, že se trápím, miluješ mě, protože jsem nicotný. Kéž to smím svými nicotnými ústy povědět!


53.


Skloň mne, skloň ke svým nohám! Roztav mé srdce a zaplav můj život slzami! Sám sedím na vysoké hoře svého sobectví - sraž ten kamenný trůn do prachu a rozbij jej!


Čím se to pyšním ve svém marném životě? S prázdnýma rukama pobývám bez tebe v plném domě. Denní práce utopila mé já v hlubinách - kéž není večerní pobožnost nadarmo! Skloň mne, skloň ke svým nohám!


57.


Vezmi mě už, Pane! Neodvracej se již - vezmi si mé srdce a zůstaň! Nechci, aby se vrátily dny, jež uplynuly bez tebe - ať zmizí v prachu! Chci teď bdít den za dnem se životem ponořeným do tvého světla.


Dlouho jsem se potácel v různých oděvech a s různými řečmi po cestách sem a tam. Přilož teď ústa k mému srdci a vyslov své vlastní poselství! Poskvrněné a prázdné je mé srdce ve svých hlubinách; neodháněj mě proto a sežehni má poskvrnění svým ohněm!


58.


Když život usychá, přijď s deštěm soucitu! Když se všechna krása skrývá, přijď s nektarem písní! Když mi mohutná práce svým hřmotem všechno zastírá, přijď, Pane ticha, a vstup na okraj mého srdce svým krokem nastolujícím klid!


Když se chudé, ubohé srdce krčí v koutku se svou lakotou, otevři dveře, Pane volnosti, a přijď s královskou okázalostí!


Když žádostivost prachem zaslepí a oklame nevědomého ducha, přijď, čistý a bdělý, s oslnivým jasem!


59.


Umlč už svého upovídaného básníka, chop se flétny jeho srdce a sám na ni zahrej vážnou melodii. Rozezni půlnoční nápěv, jemuž v ustrnutí naslouchají hvězdy a měsíc.


Nechť se v melodii tvé písně shromáždí všechno, co je roztroušeno v mém životě i smrti, u tvých nohou. Přívaly slov mnoha dní budou v okamžiku pohlceny a já budu sedět sám a naslouchat v bezbřehé tmě tvé flétně.


60.


Když se vše ponoří do snění a obloha je temná, kdo rozeznívá struny mé loutny? Uloupil spánek mým očím; opouštím lůžko, hledím se zrakem doširoka otevřeným, ale nevidím nic.


Nitro se naplnilo zpěvem - nevím, jaký mocný hlas to zní v neklidné melodii. Nevím, jaká bolest to naplnila srdce slzami, ale chce se mi pověsit mu na krk svůj náhrdelník.


65.


Kdy jsem vyšel z domu s tvou písní na rtech? Nebylo to teď, nebylo to dnes. Zapomněl jsem, kdy jsem začal jen po tobě toužit - nebylo to teď, nebylo to dnes. Jak vodopád, který neví, za kým se to řítí, rozběhl jsem se proudem života. Nebylo to teď, nebylo to dnes.


Kolika jmény jsem tě volal, kolik obrazů jsem namaloval, kolik radosti jsem už zakusil - sám bych nespočítal. Nebylo to teď, nebylo to dnes.


Tak jako květ tráví noci v čekání na světlo a neví o tom, tak čeká mé srdce ve stínu naděje na tebe. Nebylo to teď, nebylo to dnes.


66.


Nemám tolik síly, abych unesl tvou lásku. Proto jsi ze soucitu, Pane, postavil v tomto světě mezi sebe a mne mnoho překážek - mnoho plotů radosti i žalu, bohatství, lidí, poct. Jen občas se mi ukážeš za zástěnou jako jemný paprsek slunce v mezerách mezi mraky.


Dáš-li někomu sílu unést nesmírné břímě lásky, rozplynou se zcela všechny zábrany. Nestíníš jeho dům, nechráníš jeho bohatství - vyvádíš ho na cestu a činíš ho zcela nemajetným.


Už není poct ani ponížení, studu, zdráhání a strachu - ty jediný jsi mu vším. A netouží už po ničem, než stát tobě tváří v tvář, plnit si duši jen tebou; odhazuje všechny ostatní touhy, aby ve svém srdci vytvořil místo pro tebe.


67.


Přijel jsi dnes za jitra, Krásný, s rudou ratolestí amarantu v ruce. Město spalo, na cestách nebyli chodci, sám jsi jel na svém zlatém voze; několikrát ses zastavil a láskyplným pohledem jsi pohlédl k mému oknu. Přijel jsi, Krásný, dnes za jitra.


Můj spánek se naplnil vůní, tma ložnice se zachvěla radostí, moje mlčící loutna pohozená v prachu zazněla, aniž se jí někdo dotkl.


Kolikrát jsem si říkala, že musím vstát, že musím setřást lenost a vyběhnout ven; ale když jsem konečně vstala, byl jsi už pryč - už jsem tě nezahlédla. Přijel jsi, Krásný, dnes za jitra.


70.


Můj duch dnes zabloudil uprostřed mraků - kdo ví, kam se to rozběhl. Na strunách jeho loutny září blesk, znovu a znovu zaznívají údery hromu a jakási velebná melodie hřmí v srdci. Mým druhem je opile tančící bláznivý vítr, který s bouřlivým smíchem uhání do dálky a nedbá žádných překážek.


72.


Kdykoli chci rozžehnout lampu, vždycky znovu zhasne. Tvůj trůn v mém životě stojí v hluboké tmě. Liána uschla od kořenů, zůstal jen stonek bez květů - proto je všechna služba mého života jen darem bolesti.


Majestát obětí, bohatství zásluh - nic není, nic nezbylo. Tvůj obětník tu stojí v chudém šatu hanby. Na jeho svátek nikdo nepřišel, nezazněly flétny, dům nebyl ozdoben. S pláčem tě volá ode dveří rozpadlého chrámu.


76.


Jakou píseň zazpívám na závěr, až skončí shromáždění? Budu možná jen mlčet s pohledem upřeným na tvou tvář. Ozve se potom melodie, kterou ještě nikdo nezahrál? Zastíní večerní oblohu zlatá hudba bolesti lásky?


Dlouho jsem ve dne v noci ladil svůj nástroj, zabrán do sebe; budu požehnán, dojde-li v tomto životě naplnění můj úkol -abych směl plný hlas tohoto zrození, lotos z háje duše, poslat po proudu vesmírné písně k poslednímu oceánu.


79.


Nechť všechna moje láska rozběhne se k tobě, Pane, k tobě. Nechť všechny mé hluboké naděje zamíří k tobě, Pane, k tobě. Ať má mysl dlí kdekoli, nechť odpoví na tvé volání, rozbije všechny překážky a rozleti se za tebou, Pane, za tebou.


Nechť se už docela vyprázdní pozemský měšec plný almužen, nechť se mé nitro potají naplní tvými dary, Pane, tvými dary. Můj příteli, můj nejbližší, vše, co je v životě krásného, nechť se dnes rozezvučí ve tvé písni, Pane, ve tvé písni.


81.


Tvým jménem vymáhají uprostřed cesty mýtné. Když jsem konečně dorazil k přístavišti, vidím, že nemám ani halíř. Pod záminkou, že jednají tvým jménem, loupí majetky i životy -všechno, co jsem měl, mi vzali.


Dnes jsem je poznal v jejich přestrojení, i oni však poznali mou naprostou bezmocnost. Odhodili masky, stud i přetvářku a se vztyčenými hlavami mi zastoupili cestu.


82.


Dnes v noci zalité měsíčním jasem procitlo mé srdce. Dostane se mi již místa po tvém boku? Spatřím tu kouzelnou tvář, zahledí se na mne to dychtivé srdce? Bude se má píseň plná slz znovu a znovu vracet k tvým nohám?


Neodvažuji se dnes pozvednout k tobě - ležím s tváří přitisknutou k zemi, abys mi snad nevrátil onen můj dar.


Jestliže sám vztáhneš ruku a přikážeš mi, abych vstal a přišel k tobě, v mžiku se rozplyne bezbřehá chudoba mého srdce.


85.


Už se nebudu vracet v hlubokém poblouznění do koutku vlastního srdce. Když se tě pokouším sevřít pouty svých paží a oddělit tě od ostatních, poutám vlastním provazem jedině sebe sama.


Teprve až tě dosáhnu uprostřed všech, nalezne mé srdce svého krále. Má duše je stonkem, na němž vyrůstá lotos pro všechny -v něm se mi plně ukaž!


86.


Když už jsi mě dnes probudil, Pane, neodcházej - zalij mě slzami svého soucitu! Déšť se řine z červencových mraků na husté větve lesa, noc hluboce spí v přívalech lijáku. Neodcházej -zalij mě slzami svého soucitu!


Duše, jež nemůže usnout v nepřestálém hromobití a blescích, chce zapět píseň spolu s proudy deště. Mé srdce vyšlo do uplakané tmy a ve zmatku vztahuje obě ruce k obloze. Neodcházej - zalij mě slzami svého soucitu!


90.


Snesu ještě víc ran, snesu je. Rozezvuč strunu života ještě zvučnější melodií! Skladba, kterou jsi probudil v mé duši, ještě nezazněla naplno - dej jí mocně zahřímat v plném rozletu.


Jen ať mě nepostihne něžný soucit - nemarni můj život hříčkou nějakých písní! Ať zaplane oheň plamenem, ať se rozehřmí vichřice, ať naprosté naplnění probudí celou oblohu!


93.


Nezapojíš mě do díla, které konáš? Neprobudíš mě svou vlastní rukou do dne tvoření? Ve zříceninách sálu všehomíra chci v dobrém i ve zlém stát po tvém boku.


Myslel jsem, že ty a já se seznámíme v liduprázdném stínu, kam nikdo nepřijde. Být sám ve tmě a snít? Jenom snít? Zavolej mě doprostřed tržiště, kde vládne ruch a shon.


94.


Tam, kde pobýváš spojen se všemi, tam jsem s tebou spojen i já. Ne v lese, ne v samotě, ne v nitru duše - tam, kde patříš všem, můj drahý, tam patříš i mně.


Tam, kde vztahuješ náruč ke všem, tam probouzíš i mou lásku. Láska nezůstává skryta v domě, šíří se jako světlo - je i mou radostí, můj drahý, že jsi pokladem radosti všech.


97.


Je to jen tvůj dar, Pane, že působíš, aby jako květ rozkvetla. Při pohledu na květ tonu v radosti a podávám ti jej darem, jako by byl můj; a ty jej s láskyplným úsměvem přijímáš. Ponech mi mou domýšlivost, Pane!


Jestliže pak, až skončí doba oběti, ta píseň opadá a zmizí v prachu země, nic nepřijde nazmar - nesčetná bohatství, jež jsou v tvých dlaních, rozkvetou na okamžik v mém životě a navždy mu dají smysl.


99.


Znovu přišel červenec a zastínil oblohu, přišel s vonným větrem deště. Mé zestárlé srdce se dnes znovu rozbušilo radostí, když jsem pohlédl na čerň nových mračen. Znovu přišel červenec a zastínil oblohu.


Stín lijáku visí nad širými loukami a padá na mladé trsy trávy. Přišel, přišel! - volá srdce. Přišel, přišel! - zní píseň. Přišel do očí, přišel do srdce. Znovu přišel červenec a zastínil oblohu.


100.


Spatřuji dnes v lidstvu podobu dešťů - jdou a hřímají, kráčejí v různých převlecích. V jejich srdci tančí cosi děsivého, běží a boří hranice, čímsi hnány srážejí mrak s mrakem, hruď proti hrudi, a duní hrom. Spatřuji v lidstvu podobu dešťů.


Semknuty do šiků ženou se k nesmírným dálkám a nevědí proč. Nevědí, pod kterou vysokou horou se v hlubokém srpnu promění v déšť, nevědí, zda jejich prudkým bitvám vládne strašný život nebo smrt. Spatřuji v lidstvu podobu dešťů.


Neslyší hlas bouře, která se sbírá na severovýchodě. Jakou bolest beze slov přivane osud do strnulé tmy oblohy? V jaké dílo zhoustnou černé stíny? Spatřuji dnes v lidstvu podobu dešťů.


104.


Na vás všechny se obracím - poskytněte mi místo uprostřed sebe! Až dole, docela dole, v prachu země, kde není třeba bojovat o místo, kde nic není rozděleno hranicemi, kde není rozdílu mezi poctou a ponížením - tam mi poskytněte místo uprostřed vás všech!


Kde závoj nic nezakrývá, kde stojí každý odhalen ve své nahotě, kde vám nezůstane utajeno, že vůbec nic nemám - tam chci stát ve své chudobě beze studu a přijímat jeho největší dary. Poskytněte mi místo uprostřed vás všech!


106.


Procitni, má mysli, na tomto svatém poutním místě, na břehu moře, jímž je lid Indie. Stojím tu, obě ruce vztahuji na pozdrav k božstvu člověka a ve volném rytmu je s největší radostí velebím. Hleďte na hory zabrané do hluboké meditace, hleďte na prostory protkané růženci řek, hleďte na zemi - zde, na břehu moře, jímž je lid Indie.


Nikdo neví, kolik zástupců na čí volání přišlo sem v nezadržitelných proudech, než zapadli do tohoto moře. Árjové, Neárjové, Drávidové, Číňané, Skytové, Hunové, Afghánci, Mughalové - všichni tu splynuli v jediné tělo. I dnes otvírá Západ své dveře a i odtamtud přicházejí s dary - dávají a berou, splývají v jedno a neodcházejí od tohoto břehu moře, jímž je lid Indie.


Ti, kdo přišli s písněmi vítězství v opilé vřavě bitev přes pouště i přes hory - všichni jsou ve mně a nikdo nezůstal stranou; v mé krvi zvučí ozvěna jejich pestrých melodií. Hromová loutno, zazni a přivolej i ty, kdo dosud v opovržení stojí opodál, rozbij jejich pouta, aby i oni přišli sem, na břeh moře, jímž je lid Indie.


108.


Má nešťastná země, budeš se muset vyrovnat v ponížení těm, které jsi tak dlouho ponižovala. Těm, jež jsi připravila o všechna práva, nechávala stát před sebou a nevzala do svého náručí, těm všem se budeš muset vyrovnat v ponížení.


Tím, že ses každý den štítila lidského doteku, urážela jsi Pána srdcí všech lidí. Z hněvu Stvořitele budeš sedět u dveří hladomoru a se všemi se podílet o jídlo a pití. V ponížení se jim všem budeš muset vyrovnat.


Tam, kam jsi je s opovržením odstrčila ze svého trůnu, vykázala jsi spolu s nimi i svou sílu. Skloň se k nim dolů do prachu, kam je srazila tvá noha - jinak není pro tebe záchrany. V ponížení budeš se jim muset vyrovnat.


109 .


Nepovoluj, drž pevně - zvítězíš! Tma už se rozplývá, netřeba se bát. Hleď, za hustým lesem vzešla ze závoje východu Jitřenka. Netřeba se už bát!


Jsou to jen strašidla noci - nevíra v sebe sama, zoufalství, netečnost, pochyby - ty nepatří k jitru. Rozběhni se, vyjdi ven, zvedni hlavu a vzhlédni vzhůru; obloha je plná světla. Netřeba se už bát!


112.


Kdo říká, že všechno odhodíš, až tě vezme za ruku smrt? Smrt si bude muset vzít i všechno, co jsi s sebou nesl životem. Což odejdeš z tohoto plného skladiště s prázdnýma rukama? Vezmi si proto, co si můžeš vzít.


Jen břemeno odpadků, které jsi stále hromadil, zbude ti v čase odchodu, jestliže všechno promrháš. Přišli jsme na tuto zemi a zde se musíme ustrojit - s úsměvem vyjdi na břeh smrti v šatu krále!


113.


Vsaj do svého nitra, mé srdce, dnešní červencové ráno na břehu řeky. Nektar, který je rozhozen v zeleni, modři i zlatě, hlubokou melodii, která probouzí oblohu - vsaj je do svého nitra, mé srdce!


Když tak kráčíš cestou po břehu světa, trhej všechny květiny, které kvetou podél ní. Splétej je ve dne v noci do věnce svého vědomí a važ si každičkého dne - vsaj jej do svého nitra, mé srdce!


117.


Jsem poutník. Nikdo mě nemůže zadržet. Všechna pouta žalu i radosti jsou slabá; za zády nechávám tento pevný dům. Břemeno věcí mě táhne k zemi, ale já je odhodím a půjdu.


Jsem poutník. Jdu cestou a z plna hrdla si zpívám. Otevřou se brány hradu těla, přetrhne se řetěz touhy, přepravím se přes dobro i zlo a půjdu dál doprostřed lidí.


Jsem poutník. Všechno, co mě tíží, spadne. Obloha mě volá do dálky bezeslovnou písní neznáma a ráno i večer vábí mé srdce hlubokou melodií čísi flétna.


Jsem poutník. Nevím už, kdy jsem se před ránem vydal na cestu. Žádný pták tehdy nezpíval, nevím, kolik ještě zbývalo z noci; nad temnotou bdělo jen jediné nehybné oko.


Jsem poutník. Kdy dorazím k cíli a čí to bude dům? Jaká lampa tam svítí, ve vůni kterých květů tam vane vítr - kdo se odtamtud už od věčnosti na mne dívá očima plnýma něhy?


118.


S vlající vlajkou na voze, který rozráží mraky - to je on, tam venku na cestě. Poběžte, bude třeba táhnout lano, nezůstávejte sedět ve skrytu svých domovů! Skočte doprostřed davu a najděte si v něm místo!


Dnes musíte zapomenout na všechnu práci, která vás čeká doma. Táhněte ze všech sil svých těl i duší, táhněte a odhoďte všechny nicotné přeludy srdce, kráčejte za světla, ve tmě, přes města i vesnice, přes lesy i přes hory!


Kola skřípají - slyšíte ve svých srdcích jejich ozvěnu? Netepe vám život v těle? Nezpívá vaše nitro píseň života i smrti? Neběží vaše touhy s prudkostí povodně vstříc nesmírné budoucnosti?


120.


Uprostřed mezí, ty Bezmezný, hraješ svou melodii. Proto se tak sladce projevuješ i ve mně. Město srdce se probouzí v písních, vůních, barvách a rytmech, ve hře tvých podob, ty, který jsi sám bez podoby.


Až se ty a já setkáme, všechno se otevře - moře světla se rozbouří vlnami. Tvé světlo beze stínů nalézá ve mně svůj tvar, i když jeho krása zesmutněla mými slzami. Tvá záře je ve mně tak sladká!


122.


Trůn poct, pohodlné lože - to není pro tebe. Všechno to dnes opusť a s radostí vykroč na cestu! Pojď, příteli, vy všichni vyjděte společně ven - dnes půjdeme do domu bez poct.


Hanbu poneseme jako šperk - náhrdelník z trní; na svá bedra vezmeme břímě urážek. Složíme hlavu do prachu, který je posledním útočištěm nešťastníků, a prázdnou nádobu od všeho, oč jsme přišli, naplníme nektarem radosti.


126.


Když mě haní, urážejí, zraňují a pomlouvají, vím, že tím nic neztrácím. Pokud zůstávám v prachu, nemusím myslet na trůn - jen na tvou milost.


Když o mně lidé hovoří dobře, když si pohodlně žiji, vím v duchu, že je v tom spousta klamu. S tím klamem jako ozdobou na hlavě chodím po světě - a přijít k tobě nemám čas.


129.


Neměl jsem žádnou píseň, kterou bych zazpíval. Neměl jsem žádný dar, který bych ti dal. Myslel jsem, že mám všechno, ale musel jsem tě nechat odejít s prázdnou. Kdy se naplní život, kdy skončí oběť života?


Všem ostatním sloužím do úmoru, ze všech sil sháním pro ně obětiny. Přikládám pravdu ke lžím, jen aby mě nepřistihli, že jsem chudý. Tobě není nic utajeno, proto mám dost odvahy ti obětovat - co mám, to ti skládám k nohám - toto nepokrytě chudé srdce.


130.


Přišel jsem na tento svět, jenom aby ty sis mohl v mém nitru hrát. Všechny dveře se otevřou, rozplyne se všechno sobectví, nic mého nezbude ve tvém světě vytvořeném z radosti.


Až umřu, budu žít znovu, jenom aby ty sis mohl v mém nitru hrát. Všechny mé tužby umlknou, splynou s jedinou tvou láskou, v pestrém životě štěstí i žalu nebude kromě tebe vůbec nic.


133.


Nikdy tě nepřestanu hledat, ani až skončí můj život. Odejdu do světa jiných tvorů, v mých očích procitne nový zrak, v novém světě navážu zase nová spojení - ale nikdy tě nepřestanu hledat.


Ne, ty nemáš konce, proto je tvá hra stále nová a jiná. Nevím, v jakém šatě budeš stát, Pane, s úsměvem uprostřed cesty; přijdeš ke mně, vezmeš mě za ruku a v mém srdci ožije nové vědomí. Nikdy nepřestanu hledat.


135.


Když mě cele spoutáváš, myslím si, že se už nikdy nevysvobodím. Když mě svrhneš dolů, myslím si, že se už nikdy nezvednu. Znovu však rozvazuješ má pouta, znovu mě zvedáš a tak mě po celý život houpáš na houpačce svých paží.


Naháníš mi strach v mých snech, když však procitnu, zaplašíš mou hrůzu. S voláním vcházíš do mého srdce, abych tě viděl, ale pak se znovu kdesi skryješ, a když už myslím, že jsem tě ztratil, vždycky se znovu odkudsi ozveš.


139.


Až umřu, nebudu truchlit po tom, čím jsi naplnil mou duši. Po všech žalech i radostech dnů a nocí, po všech šatech a domovech, po všech tvarech, jež mě uchvacovaly, nebudu truchlit, až umřu.


Vím, že jsem si tě nevyvolil svým srdcem - nedostalo se mi naplnění všeho. Vážím si toho, co jsem získal, vždyť jsi mi dal svůj kámen mudrců a vím aspoň to, že jsi - s touto loďkou naděje odpluju. Nebudu truchlit, až umřu.


140.


Ó plavče, plavče mého lidského zrození, slyšíš, jak z dálky zaznívá flétna břehů? Dorazí na konci dne tvůj člun do přístaviště? Spatříš ve tmě večera jeho lampy?


Zdá se mi, jako bych dnes v lenivém, sladkém vánku ve tmě slyšel znít z mořského pobřeží čísi smích.


Natrhal jsem cestou trochu květin - vyber si z nich ty, které jsou svěží, a ozdob se jimi!


144.


Až smažeš mé jméno, Pane, budu volný - zrodím se ze snů, které jsem si sám vysnil, v tobě. Škrtnu své jméno písmem tvé ruky. Jak dlouho budu ještě trávit čas zmítán strašnou nejistotou?


Chce ukrást šat všech a samo se jím přiodít. Chce potlačit hlasy všech ostatních svým vlastním hlasem. Ať mé jméno zmizí -vezmu do úst tvoje jméno a pak splynu se všemi v bezejmenném poznání.


147.


Vím, že ani všechny ty slavnosti, jež se v životě neuskutečnily, nebyly ztraceny. Květy, jež zvadly v prachu země, ještě než rozkvetly, řeky, jež zmizely v písku pouště - vím, že ani ty nebyly ztraceny.


Co dodnes zůstává v životě v pozadí, vím, že ani to nebylo ztraceno. Mé nepříchody, mé nerány - všechno zní ve strunách tvé loutny. Vím, že nebyly ztraceny.


154.


Různými úskoky nechávals mě zpívat, ve hrách radosti i v slzách. Když jsi byl polapen, nenechal ses lapit, přicházel jsi blízko, ale prchal jsi v dál, srdce jsi plnil bolestí. Různými úskoky nechávals mě zpívat.


Mnoha ostrými tóny zazněla tvá loutna, provrtals život stovkami děr a hrál na něj jako na flétnu. Jestliže můj život končí ve hře tvé melodie, umlč mě u svých nohou! Různými úskoky nechávals mě zpívat.


155.


Myslel jsem, že všechno skončilo - ale kde je konec? Znovu přicházejí dvořané s tvými příkazy. V nových písních a nových melodiích znovu se probouzí srdce - nemám tušení, kam jdu po cestě tvé hudby.


Když už jsem nechával svou píseň splynout se zlatou září podvečerního nebe, vzdul se život novou hlubokou melodií noci a všechen spánek uprchl z mých víček.


156.


V konci je nekonečno - ta slova se mi dnes po skončení zpěvu stále znovu vynořují v duši. Melodie dozněla, a přece nechce zmlknout, v tichu zní loutna bezúčelně dál.


Když se udeří do strun a ozvou se tóny, píseň, jež je ze všech největší, zůstává příliš daleko - jestliže ustane všechen hovor, ozve se loutna ticha a její hluboký hlas přijde jako večer na sklonku dne.

