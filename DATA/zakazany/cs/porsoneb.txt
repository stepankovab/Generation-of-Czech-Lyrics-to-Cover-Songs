


Portugalské sonety Elizabeth Barrettová Browningová Tu píseň zpíval Theokritos kdysi o sladkých létech, drahých, oželených, z nichž každé neslo dary vzácné ceny starým i mladým, jak je vysnili si. Až se mi s oním mýtem zvolna smísil průvod mých let, do stínů zaklíněných melancholických let. V tom za mnou čísi hlas ozval se a vítězně se zved, vladařsky přerušil můj pláč a sten, k sobě mne přes můj odpor strhl zpět a ptal se, teď pán nad mým osudem: "Víš, kdo tě drží?" - "Smrt." Však odpověď zní stříbrná: - "Ne smrt, já láska jsem." Z vesmíru, který nese boží znak, jen ke třem tvoje ústa hovořila. Tys promluvil a já jsem pochopila, ten třetí - Bůh - nám odpověděl však. Takovou kletbu vložil na můj zrak, že ani tehdy, kdybych mrtva byla a sama smrt má víčka zatížila, stín záhrobní by nesvíral je tak. To boží ne je stokrát horší všeho. Lidský tlak netknul by se nás, můj milý, my bychom z víru moře vzbouřeného přes štíty hor se k sobě navrátili: A nebe mezi námi? Hvězdy jeho jen naši přísahu by zpečetily. Jsme nerovni a nerovni jsme byli, jak osudem, tak životy nás dvou. Andělé naši vzdálenou s obavou, o sebe jenom v letu zavadí-li. Ty rozpomeň se, že tě ocenily i královny, jež k slavnostem tě zvou, kde oči jasnější tě oblehnou než moje, které dosud zatřpytily se vždy jen slzami. Proč tedy sem tvůj zrak se z jasných okem do tmy sklání k bludnému pěvci, který unaven pod stromem odpočívá? Požehnání lpí na tvém čele - na mém rosa jen -teprve smrtí budem vyrovnáni. Jsi očekáván v palácových zdech, básníku, posle veršů výsostných, tam, kde kruh tanečníků náhle ztich a setrval ti na výmluvných rtech. A pod střechu, jež z nejchudších je střech, bys vstupoval, závoru dveří zdvih, namísto sklízet potlesk u mnohých nabídl mi své hudby vzácný lék? Chlad do zborcené síně proniká, pod krovem sovy znají každý trám. Můj cvrček si k tvé loutně cvrliká, ozvěnu nebuď! - marně teskni tam, je uvnitř hlas a na zapřenou lká jako ty zpívat musíš... v dálce... sám. Své těžké srdce slavně zvedám výš jak Elektra svou urnu pohřební, hledím ti do očí a sypu z ní popel k tvým nohám. Pohleď sem, ať zvíš, jaký to smutek našel ve mně skrýš a jak žhnou rudě v šedi popelní divoké jiskry. Když je, vítězný, zašlápneš nohou, ve tmu proměníš, snad bude dobře. Pakli po mé straně na vítr čekáš, prach že odklidí -ty vavříny, jež svírají ti skráně, můj milovaný, nejsou pevné zdi, ale můj oheň nevyšlehl za ně a vlasy nesžehl ti. Odstup! Jdi! Jdi ode mne. Já vím, že nikdy víc nebudu sama. Stojím v stínu tvém. Už nikdy osaměle nad prahem života nestanu a do světnic své duše sama nevkročím a vstříc nevztáhnu ruku k slunci, neboť sem tvá dlaň se přece snesla. Širou zem smíš vložit mezi nás, co zmůže? Nic. V mém srdci tvoje provždy našlo skrýši, odbíjí dvakrát každá jejich doba, ze všech mých činů tvoje skutky dýší; či víno se svým hroznům nepodobá? Když modlím se, Bůh tvoje jméno slyší, vidí mé oči plakat za nás oba. Když ke mně tvoje duše mířila tiše, tak tiše, tu můj celý svět náhle se změnil. Odvedla mě zpět od srázu smrti, jež mi hrozila. Myslela jsem, že klesám, zpozdilá, však v síti lásky skončila svůj let a v novém rytmu žití rozumět se učím. Jed, jejž Bůh mi sesílá, v tvé přítomnosti, sladký, sladký je mi. Tam, kde ty jsi, mi stopa kroků tvých promění zemi v ráj a nebe v zemi. Co loutna, zpěv? Těch lásek včerejších dnes cením si, že jejich tóny všemi tvé jméno zní a provždy žije v nich. Můj knížecí a štědrý dárce, čím odměnit mám se za zlato a nach, jež tvoje srdce sneslo na můj práh, náhle mne štědře zahrnujíc vším, co chybělo mi? Kdo jsem já, že smím tvůj poklad vložit na misku svých vah? Jsem chladná, či mám před vděčností strach, že za tvé dary nic ti nevracím? Chladná, to jistě ne, však chudá spíš, Bůh řekl by ti, kdyby ses ho ptal. Proud slzí z mého žití dávno již smyl všechnu barvu. Trosky zanechal. Na těch, můj milý, hlavu nesložíš. Po těch lze leda šlapat. Ty jsi dál. Mám vůbec právo dát, co mohu dát? Chtít, abys závoj mého pláče zdvih a slyšel ozvěnu let bolestných na hořkých ústech znovu procitat, kde úsměv k žití sílu nemá snad, že vadne přes tvou lásku? To je hřích, to nemá být. Dvojici nerovných milenců přáno není. Nač si lhát? Já vím, že právem s dary jako mé jsme mezi nevděčníky počítáni. Můj prach k tvému purpuru nepřilne, nedechnu jed ti na zrcadlo, ani ti nedám srdce tolik rozdílné. Jenom mou lásku máš! Ty nedbej na ni. Však láska, samá láska, krásná je a hodna přijetí. Chrám zapálíš, hoří jak len; a bude oheň týž, ať cedry nebo koukol spaluje. Láska je oheň. A když bezradně ti řeknu - mám tě ráda - ráda - víš? Tu v nové podobě mě uvidíš a v proudu nových paprsků, jenž jde z mé vlastní tváře k tvé. Vždyť psáno není, že láska nízkých nízká bude zas. Kdo milují, jsou Bohem vyslyšeni. A to, co cítím, boří úzkou hráz toho, co jsem, a v plameny se mění. Přírodu, Lásko, dovršuješ v nás. Je-li v mé lásce něco cenného, bezcenná nejsem. Pohleď tvář mou bledou, ta kolena, jež unést nedovedou břemeno srdce, jeho těžké jho -klopotný život pěvce pyšného po cestách, které k vrcholům prý vedou, zatímco svoji tesknou píseň šedou i slavík lépe zpívá bez něho -nač vzpomínat! Ó nejdražší, nech být, pro tvoji cestu nejsem já ta pravá! Mne odmění sám sebou vlastní cit, tu milost láska mému srdci dává -dál žije v ní a chce v ní marně žít a žehná ti, a přece se tě vzdává. A tato láska, pýcha oprávněná, která, když z prsou k očím vystoupí, jako královský rubín na mně tkví, že je i lidem zřejma jeho cena -to nejsvětější, čím jsou pozdvižena, mé srdce nemělo by, kdybys ty, při našich očí prvním střetnutí, kdy lásce prvně dostalo se jména, nebyl mi příklad dal. Tak velký, že se i za ni cítím díkem povinna. Tvá duše k sobě na trůn zlatý nese mou, která žít teprve počíná. Že miluji, (ó duše, pokořme se!) tvé dílo je, má lásko jediná. Chceš slova, jimiž láska prosvítá, jež krásnou řečí dokazují cit? Mám pochodní nám tváře osvítit v tmě, která je zlým větrem rozryta? K tvým nohám skláním ji. Vždyť odmítá má duše natolik se podvolit, aby v mých slovech láska mohla znít, ta mimo dosah ve mně ukrytá. Kéž jenom moje ženství mlčící může ti lásku ženy dokázat, vím, žádána jsem, aniž sama chci, a proto trhám svého žití šat. Bezhlasou silou srdce zbrojím si, aby svou bolest nedávalo znát. Když milovat mne musíš, měj mě rád jen pro lásku. To milý chtěla bych. Ne pro můj pohled nebo pro můj smích, pro způsob řeči, pro myšlenku snad, jež jako z tebe zdá se vyrůstat a zjasní pohodu dnů takových -všechny ty věci pominou a v nich tak chladne láska jako počla hřát. Mne nemiluj, že slzy stíráš mně, tvůj drahý soucit není lásce dost. Koho tvá péče něžně obemkne, tomu i slza vzácný bude host. Můj nejdražší, jen z lásky miluj mne, abys mne milovat moh pro věčnost. Ne, neviň mne, vždyť není to má vina, že před tebou tak tichá, smutná jsem. Slunce nám jinak září nad čelem, jako by každý z nás se díval jinam. Tvou starostlivou péči vděčně vnímám jak včela zacloněná křišťálem, rozevřít křídla, letět vzhůru, ven, by znamenalo jen, že zkázu sklidím. Však tebe vidím, tebe, milý můj, ne lásku jen i její konce vidím, vzpomínky jas i zapomnění tmu, jak ten, kdo z výše v mlžné dálce slídí nad řekami až k moři hořkému. A že jsi uměl takto zvítězit, že ušlechtilý jsi a jako král, přemohl jsi můj strach. Tvůj purpur vzal mne v ochranu. Mé srdce našlo klid na tvém, a proto může na něm bít jinak než bilo dříve. Tím se stal můj vítěz větší jen, že pozvedal, namísto oběť v prachu ponížit. A jako poražený voják sám meč podá tomu, kdo ho zachrání, právě tak, drahý, já se nyní vzdám. Zápas je skončen. Na tvé vyzvání se z nížin sklíčenosti pozvedám. Dej růst své lásce, rostu sama s ní. Můj básníku, jsi pánem tónů všech, z nichž naší časností je opsán kruh. Tvá čistá píseň plní jasný vzduch, ač ovívá ji světla žhavý dech. I v jeho bouřích nalezl jsi lék pro nejtajnější přání, lidský sluch hojivou hudbou naplňuješ. Bůh rozhodl dříve o tvých osudech a mne zas o tvou vůli podepřel. Sám vyvol, drahý, čím ti mohu být? Nadějí, aby tvůj zpěv šťastně zněl? Vzpomínkou, píseň ti mám roztesknit? Stín stromu, jenž by nad tvou písní bděl, či hrob, kde po zpěvu bys hledal klid? Já dosud nikdy kadeř vlasů svých jsem muži nedala. Však, drahý, hle, tu kterou v prstech roztáčím si zde a jež se hnědá dlouze vine v nich, tu vem. Jak za dnů mládí ráda bych zas rozvířila vlasy nezbedné -myrta a růže se jich nedotkne, jež dívkám sluší. Bledých tváří sníh a stopy slzí možná zastíní, sklon hlavy se smutnýma očima. Já myslila, až nůžky pohřební že vezmou je. Však láska právo má. Tu kadeř vem, polibek čistý s ní, který tam v smrti vtiskla matka má. Však také duše kupuje a mění. Já pro své srdce z básníkova čela jsem jeho kadeř za svou obdržela, dražší než koráb zlatem naplněný. Takto ji viděl Pindar ohromený, když temně černá narudle se chvěla nad bílým čelem Múz. Mně připomněla ta pověst tebe, nejdražší. Či není stín téhož věnce na tvých kadeřích? K nim váží stín, a nežli nazpět padne, do síťky polibků jej lapím v nich a kladu dar, kde nehrozí zlo žádné, na svoje srdce. Teplo skrání tvých mu nahradí, než samo navždy zchladne. Můj drahý, drahý, když si pomyslím, že ve světě jsi byl již před rokem, co já tu dlela v sněhu hlubokém a stopy nezahlédla, mlčením nepronikl tvůj hlas. Vždyť neumím než přidat k poutům článek za článkem, ani tvé ruce nevěřila jsem, že zbaví mne jich. Teď však zvednout smím zázračnou číši žití. Divná věc, neslyšet hlas, jenž dnem i nocí zněl, či tušit aspoň - trhala jsem přec i květy ze semen, která jsi sel. Tak může jenom tupý nevěrec k bohu se neznat, že ho neviděl. Ach opakuj mi, opakuj mi zas, že miluješ mne. "Písní kukaččí' ta příliš častá slova nazval jsi. A přece jaro, jak si vzpomínáš, do hor a strání, na lesnatý sráz, bez ní se samo nikdy nevrací. Já, milovaný, volám ze své tmy, když mučí mne všech pochybností mráz, "že miluješ mne, řekni!" Přece k smíchu je hvězd pro jejich množství snad se bát, či květin, že jich příliš má svou pýchu. Opakuj, že mne rád máš, rád máš, rád -ozvěnu stříbrnou! Jen drahý v tichu mne nezapomeň duší milovat. Když silné, přímé jako rovný peň tváří v tvář naše duše k sobě jdou, až plameny jim z křídel vyšlehnou, tam, kde se dotýkají, může zem tak ublížit nám, že tu nebudem víc šťastni? Uvaž to, Víš, v nebi jsou andělé, ti nás k sobě přitisknou a poruší svým zlatým nápěvem hluboké, drahé ticho. Na zemi spíš buďme, milý. Dav se přežene. Zde čistá duše sama zůstat smí, zde poskytnou nám lidé lhostejně pro lásku místo na den jediný, nocí a smrtí ohraničené. Je pravda, kdybych je teď zemřela, že by ti život neměl už co dát, že kdyby smrt mne chytla do tenat, zem pro tebe by zchladla docela? Já, milovaný, jsem se zachvěla, když četla jsem tvůj list. Víš, máš mě rád... však tolik tobě jsem? Smí nalévat tvé víno moje ruka nesmělá? Pak není smrt, je život naplněním, potom mne miluj dechem, pohledem! Jak žena bohatá si lásky cením, která se vzdala všeho pro svůj sen. Hrobu se zříkám pro tebe a měním své sladké blízké nebe za tvou zem. Jak nůž se zavírá, nechť břitký svět do střenky zapadne a neporaní v té ochranné a teplé lásky dlani. Ach po tom zvuku nic už neslyšet a rozbrojů lidí O tvůj život teď své žití opírám, můj milovaný, a jsem si jista, že mne kouzlo chrání před nástrahami světa, jehož jed měl sílu ničit. Nyní můžeme bílé lilie našich dnů víc upevnit i v kořenech i v květech. Od té chvíle nebeskou rosu z výše budou pít. K nim nedosáhnou ruce pošetilé. Co Bůh nám dal, jen Bůh nám může vzít. Rok od roku, než ty jsi přišel, milý, jsem těžké břímě srdce vláčela a pod jhem skutku usoužená šla, kde jiní nesli řetěz šťastných chvílí, jak perly, jež se v tanci probudily a řadou zdvihají se zvesela. Mně každá touha zhořkla, zmarněla, na celém světě nebylo dost síly zvednout to srdce. Pak jsem směla vnést je do tvých hlubokých a tichých sítí. Závažím jeho vlastní tíha jest, klesá, a nad ním se jak vlnobití tvé srdce zavírá, když verdikt hvězd dal kvůli němu milost mému žití. Já s vidinami žila tolik let, mně společníky byly dobrými, a sladší hudbu, nežli hrály mi, už nezatoužila jsem uslyšet. Však v jejich pestrost vkrádala se šeď a světa prach, až potom němými zůstaly loutny. Oči sleply mi zároveň s jejich. "TY jsi přišel teď být, čím se zdály. Jejich zář a dech a písně, lepší jen, jak promění se v křtitelnicích prostá voda řek, jsou spjaty v tobě a má duše zní tebou, svým naplněním přání všech: Tak boží dar zahanbí lidské sny. Můj milovaný, ty jsi zdvihl mne z ponuré země, jež mě věznit měla. Tvůj dech mdlé kadeře mi odvál z čela, že svítá nadějí, až andělé v tvých polibcích je zářit vidí zde. Ty můj, ty, kterýs ke mně šel, když celá zem ode mne svou tvář už odvracela, já Boha hledala - a víc už ne -a našla tebe! Teď jsem šťastná zas. Jak ohlíží se na minulé dny, jimiž se kdysi prázdně vlekl čas, kdo k tichým asfodelům sestoupí -tak svědčím z hloubi srdce zde, že nás ne jenom smrt, i láska vykoupí. Mé listy! Papír bílý, mrtvý, němý! A přece byl v nich život utajen, když náhle vyklouzl list za listem a v lehkém chvění na klín svezly se mi. Ten říkal, přáteli na této zemi buďme si provždy. Tím zde určils den, kdy ses mé ruky dotkl. Tehdy jsem plakala proto! Světlý mezi všemi ten volá, já tě miluji! a tak mou minulost blesk boží pohltil.Ten řekl mi, jsem tvůj - a pohleď, jak vybledl na srdci, kde ukryt byl. A ten - ó Lásko, budu špatný žák, jestliže povím, co mi prozradil. Na tebe myslím! - to mé pomyšlení jak plané víno tebe ovíjí, až jeho listy zcela zakryjí strom uvnitř skrytý - natolik ho změní. Však ó má palmo, k čemu je mi snění, tvou blízkost potřebuji, vrať mi ji! Jak silou setřásá strom obklíčený šlahouny z větví, volnost vrací jim, tak úponky, které tě uvěznily, smeť k zemi, znič je; neboť já, když smím být u tebe a naslouchat ti chvíli, na tebe v náhlém štěstí nemyslím, jsem příliš blízko u tebe, můj milý. Slzami v noci viděla jsem tebe, a ve dne usmíval ses přece sám. Zda sama vinu na svém smutku mám, či tys jej přivolal? Takto se vede knězi, který sklání svoje čelo bledé, a kolem jásá díkůvzdáním chrám. Jak amen nezní k jeho mrákotám, tak přísaha i hlas tvůj nedovede, když vzdálen jsi, zbavit mne pochyb všech. Miluješ, drahý? Zda ten oblak zlatý má duše směla znát jen ve svých snech a v siném světle všednosti jej ztratí? Či ona záře, jak žár slzí těch, skutečná, žhavá, ke mně zpět se vrátí? Ty přicházíš. Nic říci nezbývá. Teplo tvých očí zahaluje mne tak jako děti slunce v poledne, když zpod víček jim proudí zářivá ztajená radost. Nedůvěřivá jsem měla strach - a strach nás posedne. Však nad tím netrápám se, jistě ne, spíš proto, že jsou chvíle, kdy my dva nevnímáme svou blízkost ochrannou. Jen při mně stůj! Kéž srdce tvoje čelí mým obavám, až znovu povstanou. V křídlech své svaté moci skryj, ty bdělý, mé myšlenky, které tu bez ní jsou jak pod oblohou ptáci osiřelí. Když nad tvou láskou vzešel první den, příchodu luny tuze jsem se bála, že přijde, aby pouta rozvázala, jež pro chvíli snad byla spjata jen. Rychlý cit bývá rychle přesycen a mně se zdálo, že bych neobstála v takové zkoušce! Já se podobala spíš rozladěným houslím, jejichž sten pokazil píseň tomu, kdo je zdvih, a ten je vrací. V oněch slovech skrývá se pravda pro mne, ale vím, že v nich jsem tobě ukřivdila. Neboť zpívá i špatný nástroj v rukou mistrovských. A čin i láska velkým v jedno splývá. Mým dětským jménem říkej mi! Kéž zase mám jméno, pro něž kdysi opouštěla jsem hry i květy, že jsem vzhlédnout chtěla do něčí tváře, v které zračila se jen láska ke mně. Zmlkly v jiné kráse ty milé hlasy. Já je oželela. Nebeskou hudbou smířeny jsou zcela, na marách jenom ticho prostírá se, když Boha volám! - Nuže na rtech měj tu nyní odkaz hlasu zaniklého. Severní květy k jižním květům dej, vem s pozdním citem první plamen jeho! Ano, - tím jménem zas mne zavolej -já odpovím ti srdcem dětství svého. Týmž srdcem jsem ti odpovědět chtěla, když zavoláš mne dětským jménem mým. Hle, planý slib! Já už je nevlastním, bitvami žití zhořklá, otupělá. Dřív volána jsem spěchem uzardělá nechala všeho v smíchu posledním a běžela jsem odpovědět jim s radostí, jež mne ze hry provázela. Teď opouštím, když odpovědět chci, myšlenku na smrt, osamění ztěží. A přec mé srdce k tobě jde - a ví -že všechno jeho dobro v tobě leží. Vlož na ně dlaň! Dítě se neumí tak rozběhnout, jak ono k tobě běží. Když já se pro tebe chci všeho zříci, chceš být mi vším? Zda nikdy v roztesknění na hovor společný a políbení, na starý domov, až mne touha sklíčí, nebudu myslit opuštěná, ničí? A vyplníš ten prostor uprázdněný po mrtvých očích, nad jichž něhu není, a jejichž příchylnost čas neponičí? Cit lásky chce být těžko dobýván, leč dobýt tak, jak zdá se mi, je více. Vždyť láska s žalem vlastně žal je sám. Já trpěla a těžko podrobím se. Však miluj mne - chceš? Srdce dokořán otevř, ať vlétnout smí tvá holubice. V první čas naší lásky nestavěla jsem na ní z mramoru. Což pevná bývá láska, která jen z žalu v žal se kývá? Ne - já před každým zábleskem se chvěla, jimž zlátla moje cesta osamělá, a bála jsem se pohnout. Teď mi zbývá, snad z boží vůle, abych důvěřivá přece ten strach vždy znovu přetrpěla. Ach láska, sliby... kéž by nebyly mé ruce v jeho směly spočinouti, kéž bychom smrtí navždy pohřbili svůj polibek - a kéž mě láska rmoutí, jedinou radost pro ni ztratí-li hvězdami přislíbenou jeho pouti. Ach odpusť, že má duše schopna není z tvé božské síly, o níž dávno ví, stvořit si víc než obraz pískový, jen k zániku a zkáze předurčený. To zašlé roky, tebou nesvěceny, mne spjaly zase svými okovy a vnořily můj mozek bláhový do starých hrůz a pochyb, až se změní tvé dokonalé lásky vidina, cit nejcennější v cit, jenž nemá cenu. Tak v bezpečí si pohan počíná, když za záchranu z bouře božstvu svému 'jak živou' stvoří sochu delfína a potom uvnitř chrámu klaní se mu. Když prvně políbil mne, líbal jistě jen prsty ruky, kterou toto píši. Je od té chvíle jiná, neoslyší pozdravy světa, ale vnímá čisté andělské slovo. Prsten s ametystem ji dozajista více neodliší než onen polibek. Ten druhý, vyšší, v mých vlasech zpola našel útočiště, zpola se ztratil kdesi nad mé čelo. Takto tvé lásky svaté pomazání korunu lásky sladce předcházelo. Třetí se snesl žhavý, nečekaný, na moje rty. A tehdy pyšně znělo z nich po prvé: jsi můj, ty milovaný. Že milost máš, která ti sílu dává nahlédnout za tu bílou masku mou, (po dlouhá léta dešti tepanou), až tvář mé duše pronikne, ta pravá, jež zlobě těžkých roků odolává, že víru máš a vůli neměnnou vidět za duší věčně znavenou anděla, který nebe očekává -že hoře ani hřích tě neodradí, ne boží hněv, ne smrt, již nelze přežít, nic, před čím lidé ustupují rádi, nic, s čím jsem v sobě musela se měřit, vděčnosti už mě, kéž se ujme vlády, tvé dobrotě však vyrovná se ztěží. Ach ano, lásku v celém světě znají. Co zve se láskou, také u mne platí. Mně od dětství ten pojem býval svatý, i pak, že staré květy vydávají ještě svou vůni. Arabové dají za úsměv šátek, ale soucit ztratí před každou slzou, obrův zub se zvrátí i na slupce, již deště omývají. Míň stačí a věc láskou nazvaná je zlobou nebo zapomněním spíš. Však to tvá láska nikdy nepozná! Ty, drahý, duše k sobě přiblížíš i v zármutku a brzo se ti zdá, kde jiní pláčí, že je pozdě již. Všem, kteří v srdci mě kdy milovali, můj dík a také poděkování chci těm, kteří za tlumenou vibrací mých tónů šli a krátce naslouchali, dřív nežli k chrámu na cestu se dali či na trh, jak se člověk vytrácí. Tys vyčkal však, až bude po pláči, a pro vzlyky, jež skrytě žalovaly, svůj vlastní nástroj k nohám složil jsi. Svědku mých slzí, teď mě učit máš, jak tobě děkovat. Do příštích dní chtěla bych vyslat vlastní duše vzkaz, aby v nich mohl svět, jenž pomíjí, pozdravit lásku, její věčný hlas. Ne, nechci, abych v budoucnosti žila jen opisem své minulosti dál -to napsala jsem. A že se mi zdál blízek anděl, který odesílá modlitby k nebi, já se otočila a tam na místě anděla jsi stál ty, který ses mu v duši podobal. Mně, kterou nemoc téměř usoužila, zázrakem na poutnické holi vzrost zelený list i rosa padla na ni. Tím nechci žít, čím už jsem žila dost, odlož ty stránky, jež jsou žalem psány, vpiš nový nadpis nad mou budoucnost můj anděli, ve světě nehledaný. Jak miluji tě? Řeknu ti, jak asi: S hloubkou i výší, mezi nimiž pluje má duše, když se slepě pohybuje u hranic života a věčné krásy. S potřebou chleba, jenž pro všechny časy pokrmem našich dnů i večerů je. Čistě jak ten, kdo pýchu zavrhuje, volně jak ten, kdo o právo se hlásí. S vášní v mých starých žalech ležící, s důvěrou, již jsem v dětství znala dát, s láskou mým dávným svatým patřící, slzami, smíchem, dechem - nastokrát svým životem! - A dá-li Bůh, tě chci po smrti jenom lépe milovat. Tys přinášel mi mnoho květů, milý, v zimě i v létě do pokoje sem. A zdálo se, až uzavřeny v něm, že po dešti a slunci netoužily. Teď jiné květy, které vyklíčily v chladu i teplé na dně v srdci mém, ve jménu téže lásky nazpět vem. Je mezi nimi mnohé hořké býlí, jež teprve tvá ruka vytrhne. Však přijmi, jako já jsem přijímala, zde tento břečťan, planou růži zde. Kéž je v tvých očích jejich barva stálá! Ochraň je dobře! Já si v duši své kořeny jejich navždy ponechala.

