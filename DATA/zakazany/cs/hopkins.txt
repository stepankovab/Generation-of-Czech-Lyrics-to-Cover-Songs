


(Ježíši Kristu, našemu Pánu)


Dóféna říše úsvitu, miláčka rána přistih jsem - poštolku jitrem grošovanou - právě jak projížděla na plynoucí ploše vzdutého větru, jak vyrážela tam vzhůru, kroužíc na uzdě bijících křídel v svém


nadšení. Pak sem a tam kmitem se převracela tak zcela jak ostří brusle svým hladkým obloukem, výpad i skluz vstříc vichru. - Mé srdce v skrytu svém nadchlo se zvládnutím, mistrovstvím, které v sobě měla.


Čin, odvaha, krása - oh pýcho a větře zarputilý, pero, tady se spojte! Co teprv oheň, tisíc- krát více krásný a krutý, sršící z tebe, rytíři!


Nediv se: postačí strmý nápor - brázdou syčíc, radlice křísne, uhlíky se zamodrají, milý, sprchnou a samy se odřou, růžovým zlatem zažíří.


Do sluchu (příliš starý, než aby končil) hlas dvojí vráží, napravo příliv vzpíná se k břehu, příboj a pád, pln hněvu či s tichou něhou v střídě své tak, jak moře se valí a vzdouvá zas.


Nalevo nad zemí slyším skřivana stoupat výš, jeho hbitě svinutá, nově zdrhnutá věta v křivkách a kudrnách prudkého vřetene víří, metá i sype hudbu, až není co házet, co sázet již.


To plytké, to prázdné město jak zahanbí ti dva spolu! ach jsou to hrany pro náš žalný a kalný věk! Čistí! A my - života kořist, koruna na vrcholu -


dávno jsme ztratili jaro země, šarm a vděk, naše dílo i dění se láme, lomí se dolů v prvotní lidské bahno, v poslední lidský poprašek.


Jak divoký skřivan v sevření stmělé klícky duch člověka zmítán v domě, v domku kostěném dlí, pták vzpomínání pln o poli svobodném, a tamten v lopotě denně po celý život svůj lidský.


Ač na drnu, bidélku či bědné scéně - zapějí oba nejsladší nápěv a jindy choulí se v celách mrtvě oba dva anebo lomcují mříží úzkostně či rozhořčeně.


Ne že by sladký pták zpěvavý nekles unaven, jen poslyš ho švitořit a padat, jen do svého hnízda divokého, v žalář ne!


Zůstane se svým tělem duch spjat dozajista, bez tíhy už: tak luční kvítky nepřitiská duha svým krokem, ni jej ty kosti vzkříšené.


(Děvčátku)


Markétko, co jsi zarmoucena, že doubrava je odlistěná? Listy jak lidské věci jsou, staráš se svěží myslí svou? Ach, když srdce dospěje a stárne, k takové podívané chladné zůstává, nezachví se povzdechem, byť celý svět lesů byl povalen. Uvidíš proč, ty sama vydáš sten. Teď, dítě, na jméně nezáleží, prameny hoře v tomtéž leží. Neřeknou ústa a mysl ne co srdce ví, co duše zahlédne, toť rozpad, k němuž jsme narozeni, a to je, Markétko, tvé roztesknění.


(Na líbeznou odpověď)


"Ale řekni mi přece, chlapče, svou volbu, cože ti mám koupit?" - "Otče, co koupíte, v tom najdu zalíbení." Tak s nejsladší tváří, ač po nátlaku a ne bez prošení vrátil svou odpověď zas k původnímu rozvážnému pojetí.


Co to je srdce, jež - jako holubi vypuštění - (zruš tmu, ostatek domov v nás již bude věděti) k své jemné úloze divoce svou vahou poletí, všech proč a jak znalé jak z deseti roků poučení?


S hezoučkým srdcem! toť víc než s hezkou lící - to gesto krásy či tíhnutí duše stoupající, zvlášť jako zde - obmyto a posvěceno milostí.


Z nebe jaký dar ti zakoupím, hochu, již nedaný předem? Leda - té stezky se nezprosti po celý svůj život, to strmé toužení zvyš!


Hořívá jasná svíce, když kolem chodívám, v dumách proč a jakou to požehnanou mocí nažloutlá vláha plaší něžně čerň noci či roztřásá jemné hedvábí světla sem a tam.


Kterým úkolem čí prsty tam u okna se zabývají, pátrám zvědav, že odpověď mešká, tím více zvědav, zda to Jan či Jana svým dílem velebí Boha, Boha uctívají.


Pojď dovnitř, pojď domů, svůj oheň skomírající rozdmýchej dřív v komůrce srdce, tu živou svíci, zde jednej podle své vůle, kde jsi hospodář!


Copak ti brání? Chybu souseda hned, ale kůl ve vlastním oku neznáš, anebo jsi ten lhář a vyvanut z vlastního svědomí, ta vyčpělá sůl?


Kdypak, míre, divoký holube, zavřeš křídla svá, kolotavý let kolem skončíš a sneseš se pod mé mlází? Kdy, kdy, míre, staneš se mírem? Ach, pokrytecky tak


nechci hrát vlastnímu srdci: přicházíš občas. Však změlněný mír je bědný mír. Mír ryzí zná alarmy války snad, té strašlivé války, své vlastní zkázy?


Ach ovšem, odňav mír, Pán cosi měl tu zanechat dobrého. A skutečně udělil výsostnou trpělivost, jež


opeří pokoj zítřka. A mír až uhnízdí se též - nebude vrkat, vrhne se v dílo: hloubat a hřát.


Někdy lucerna nocí napříč se pohybuje, až přivábí naše oči. A kdo tam jdou? Pátrám. Odkud kam míří temnotou šírou, čípak to světlo tam v hloubi se přebroďuje?


Lidé mě minou, krása či co jim vyzařuje z duše či z těla, ihned vzácní jsou: Mrholí naší hustou, mokrou mhou světlo, pak smrt či dálka si je odkupuje.


Dálka či smrt je stráví potom: stáčej sebevíc oko, nelze v sklonku dní být při tom - sejde z očí, sejde z mysli.


To Kristus ví, co zlepšit; on na to myslí, touží svým srdcem, láskou střeží, jde plaše. Výkupné, spása. Věrný druh. První, poslední.


... Vše vzdorné, nezvyklé, vzácné, původní ...


Kropenatá krása


Ať všechny předměty grošované Boha oslaví - za nebe s paletou barev jak kravka strakatá, za hrotky růžových bodů pod ploutví plovoucích pstruhů;


za klapot kaštanů, uhlíků žhavých; křídla pěnkaví; tu krajinu plůtků, zeminy, pastvin, samá záplata; za výstroj a úbor a nástroj řemesel všeho druhu.


Za všechny věci vzdorné, nezvyklé, vzácné, původní, cokoli chvilkové, všelijak pihovaté (a co já vím) s pomalým, prudkým; kyselým, sladkým; temným, blysknavým; to on tvoří, sám nádhera mimo změnu dní. Nadchni se jím!


To soumračné spáleniště, hnědákův hřbet, valouny valíc s hukotem, zpět vratmo i vrchem rouno čeří své pěny a dolů k jezeru měří.


Větrná čapka z kolouších pěn víří a vytáčí nad mastným vývarem hlubiny smolné, strnulé v nasupení, a dovádíc dovádí zoufalství k utopení.


Však skropená rosou, rosou svítivá jsou žebra žlabu, kde potok proplývá s drátěným vřesem, koženou kapradinou a perleťovým jasanem nad tou spáleninou.


Čím byl by svět jednou, oloupen o divost i vláhu? Nechte jen, ó nechte, nechte vláhu i divočinu, rosť si pustina i mokřaď stínů!


Mé osiky sladké, tlumící v klíckách větrných, tlumící, dusící skoky slunce clonou listovou, všechny skáceny, skáceny, všechny skáceny jsou. Ve svěžích, souměrně sevřených alejích nezbyla jedna, jedna jen smýkavá s měkkým sandálem stínu, který se myl či mih na louce, v říčce a v břehy vroubícím vanutí větru v plevelích.


Jaké to dílo činíme, když kopeme či ničíme, sekáme zeleň, jež raší! Vždyť krajina něžná na dotyk, v své podstatě je křehká natolik - že jako koule zaoblená není už okem - zasažena, tak i kde zdá se naší pýše, že zlepšujem, ničíme jen, když motyku či sekeru nasazujem!


Kdo vytuší z příštích někdejší krásu vaši?


Deset či dvanáct, jen deset či dvanáct ran pustošivých stačí, aby byl rozkotán přesladký zvláštní obraz, venkovský obraz, ten venkovský obraz, přesladký zvláštní venkovský obraz.


Země, ach země, krajino sladká, s listovím hustým, polehlou travou - nebe vzývající, nemající srdce ni jazyk, abys mohla říci! Jež smíš jen být, ale to činíš dlouho, vím,


jen být jež smíš, to ale dobře činíš; s ním, jenž poranil tě a dosud poraňuje - zápasící - tvůj půvabně skloněný úval, a jenž tvé spěchající řece tím poroučí a ponechá vše pak zhoubě či zkáze tím.


A co je zrak země, řeč neb srdce jiného či kde než v milém a svéhlavém lidstvu? Dědic ten že ke sklonům svým však poután, vázán než k pouti své


je a nehospodárně svět náš kulatý plení jen, nedbaje o světa příští, země se mračí nad jeho zájmem, zájmem a péčí nejinačí.


Nic není krásného jak jaro s býlím, které v prstencích pučí, dlouhý, ladný a bujný rost. Drozdí vajíčko vypadá jako malé nebe. Drozd ozvěnou svého zpěvu z mlází omývá a pere


ucho - toť úder blesku, když jeho píseň zaslechneš. Kvetoucí hrušeň sklovými lístky odře pád azuru a odevšad příval modře bohaté stéká. Beránci skočně skotačí též.


Co je všechna ta míza a všechen ten radostný jas? Jen počáteční stopa země ze sladkého bytí v zahradě ráje. - Ber tedy, než zkysne zas,


hříchem se vzepře, Kriste Pane, a pošpiní ti nevinnou mysl a máj hocha či dívky v nás, vem hlavně, cos vyvolil a co hodno je vzíti!


Podívej - hvězdy! pozvedni oči na nebesa! Celý ten zástup plamenů a těl! Osady z ohně a kolem kruhy citadel, a oči skřítků ze sluje v hloubi lesa!


Živé, chladnoucí zlato, jež v lukách se koupe, ve hlozích vítr, vlání topolů z létavic, z dvorců sněžící vločky poplašených holubic - a vše to je ovšem kořist, to vše je koupě.


Kup, dej: modlitbu, haléř, pokoru, div. Ach hostina máje, zahrada snítek. Rozkvetlý březen žlutě omoučených jív.


Vždyť jsou to stodoly přece a v jejich zdích snopy. Světelné laťky plůtku pro příbytek Ženicha Krista, Matky a svatých zesnulých.


Vzpomínám na domek milý, kde všichni byli ke mně dobří, Bůh ví, jenž nehoden jsem věcí těch: Vůni, jež sílí, hned vcházeje na prahu jsem vdech válo z ní nějaké voňavé dřevo lesů zřejmě.


To srdečné ovzduší měli jak čepici přetaženou, ti hodní lidé, jak vejce křídlo mateří chová či vlahé útržky jara noční příšeří. A zdálo se samo sebou, jakoby odvždy usouzeno.


Půvabné lesy, louky, úvaly, kam voda padá, to všechno věci mají, z nichž svět Walesu se skládá, jen zdejší rodák nehodí se jaksi mezi ně.


Bože, milenče duší, vážící misky pozorně, doplň stvořenou bytost, jestli co chybí jí! Jsi mocný mistr, jsi otec, jenž promíjí.


K čemu slouží smrtelná krása - záludná? Přinutí k tanci krev, ten ó tak vzývající zjev, pyšněj vržený tvar, než vnukne Purcellův nápěv? Viz, tímto jest: v žár vznítí nám duši k věcem, jež jsou. Toť dobré - kde oka mihnutí


podmanit může víc než zírat, upřeně zírat rozpačit. Jak jinak byl by otec Řehoř to válečným orkánem stržené ovoce, hezoučké hochy, sbíral v hem- žení Říma? Toho dne Bůh však vlasti naději skyt.


Lidstvu, jež nutně by ctilo neplodný kámen či kmen, náš zákon dí: Miluj, co nejvzácnějšího jest při poznání úplném. A nejsličnější jsou lidská já. Z těla i z tváře srší ven.


Tak copak? Jak střetnout se s krásou? Střetni se pouze! Vem v komůrce nejsladší nebeský dar, už propuštěn. Dopřej ji, boží nejkrásnější milost a krásu dopřej všem!


... přednes přesvědčivý vlastního strohého sama ...


Henry Purcell


Líc kéž padl tenkrát, líc tak mi drahému ať padl, tak arcizvláštnímu duchu v Henry Purcellovi! Jsou léta, co zemřel, je mrtev. Zmateční výrok (kdo ví?) ač herezi upsán byl, soud jemuž poddán jest, zvrať!


Ne dojem či smysl, posvátný úžas či žhoucí duch či láska či soucit, co nejsladší (ne jeho) noty živí: Jakási podoba zkutá mě našla, přednes přesvědčivý vlastního strohého sama trhá a tluče v sluch.


Ať zpěvem andělským mne zvedá či sráží, vždy stačí mně jen oko pro ty mateřské značky, ty luny zježené pod jeho křídly: tak také bouřňák, jenž si vykračoval


v hromově rudém peří po břehu rudě hromovém, rozevřev pouze sněžná křídla, jejich náporem rozhodil obrovský úsměv, úžasem duši ovál.


Věžaté město a s větvemi uprostřed věží! Kukačkou kukající, zvoněné, krákorané, švitořené nad řekou, s pihami na oušku lilií, kolbiště jedenkrát venkova s městem, dvou soupeřů vyvážených zde ztěží.


Sukni a spodnici cihlovou máš, takový šat k hyzdění sousedky přírody, která tu nejlíp podepírá tvou krásu šedivou, tvůj neústrojný růst, jenž stírá ještě venkovský venkov - sedláků, stonků, stád.


A přece ten vzduch, který já sbírám a propouštím zas, dýchal i on, jenž víc než kdo mé duši vtiská výraz pokoje. Neboť i on znal vody valy, traviny ty.


Kdopak se vnořil pohledem jak on, on rozuzlovač reality, nad jiné povolán, bez soka v Latiu, bez soka v Grecii? Pro Pannu bez poskvrny nadchl Francii.


Jak líbezně ponořen v mladšího z bratří je život staršího, z lásky ponořen - nahodilou příhodou zhlédnout se mi poštěstilo. Byl masopust, asi roky dva, a přišla zas doba divadla, Jan měl roli v těch dětských hrách, malý Jan: a starší, ach, byl samá radost, samý strach. Teď přišla jejich noc. Sál se naší společností namačkal. Jindřich u zdi opodál zval mě k sobě znamením. A šel jsem, domlouval se s ním očima občas; souhru mou oplácel občas něžnou přihrávkou. Vždyť na skřipci lásky natažen můj hoch, ztracen byl v Jeníkovi jen, smál se, rudnul a kousal rty či řídil, ruce sepjaty, vůdcovský pohyb mezi kolena. Pravda by musela být šalebná, jestli ta gesta povídálci nepoví, jak visel na bratříčku skřítkovi. Druhý měl kovovou odvahu: Jak by ho nestálo námahu, vyčkávat se srdcem vztyčeným, ba jen jen hrál čtveráctvím. Tak prošlo dvé únavných výjevů, až Jeník se dostal ke slovu. Srdéčko bilo jen taktak v Jindrovi, jenž klopil zrak. A jak to znělo! ej, měl, šelma, mrštný obyčej. Jen Jindrův uslzený obličej do dlaní tisk se rozpálen, studem, něhou, láskou jen.


Ach přírodo, vinou svíraná, tady je sůl a záchrana. Přírodo zlá, slepá, rouhavá, umíš být vroucně laskavá, vroucně, povídám, vroucně, ano, křičím to, laskavá.


(O nezaměstnaných)


Tom okrášlen korunou v křivé a krátké oceli, Tom a s ním, odhodiv krumpáč - Tomův spolurobotník, pak hajdy domů, až pod křápy se jiskří - statný Dick. Tom lehkého srdce, kopáč. Jistý svou postelí


teď a svým jídlem. Pořádně nízko: přec bodře svůj los (nebudeš nikdy mít hlad, Tome, nemocen málokdy, tím méně teskliv; ty, který neškrábnut projdeš vždy tisíci ostnů a úvah) snáší. Blaho obecné, co mě je po... nerovnost mezi... jen všichni chleba mít: Copak! Náš kraj cti hojnost má všem: hlavě královské, jež vysokými světly nebes ověšena, i té noze obrovské,


drolící matku zemi. Však žádnou cestu před nevidět, ducha ni síly, ozdoben zlatem jít nebezpečným, ó ne! vždyť ani v pořádných křápech nekráčet odcizen, tak úplně vyhoštěn ze slávy země, z pokoje země a všeho! Nikdo jen a nikdo v té širé říši světla! Zlata i oceli


zbaven! Starost, jen starost s ním rozdělí - a tím zoufalství visatce proklaté plodí a vztek ty lidské vlky, hůř. Smečkami jejich zamořen náš věk.


Paže jak pletivo pevné s polevou chloupků nazlátlých dokola nadechnutou. Žebřina žeber. Proláklý pás. Břitká stehna jak sešitá stehy. Češka a baňatá lýtka - hlava i nohy, záda i lýtka - šedivé oko je řídí, jedinou posádku činíc z nich.


Vzepření tíhy. Kopčitý sval, jenž ze všech svých sil tuhle se vzpíná, tamhle zas klesá a splaskne zřídka, boulí se, splaskne zřídka, ač tuhý jak buková houžev, přec na místě dlí jak hlídka, konaje v šlachách dílo, potřebné vykonat v nich, svou službu tělu v nich.


Harry je opřen, Harry se sklání. Bedra i lokty, pás pružný se otřásá s valícím pluhem. Rudne a vlas vlá nebo se splétá, rozvíván, čechrán, větru na pospas, jak lilie lokny na pospas.


V tom selský je půvab, mužnosti dítě, jak se tak šinou široce v krabaté usni ty vrásčité šlápy a minou o závod vedle hrnutý štěrk i s chladivou hlínou, jak vodotrysk stříkající hlínou!


Podkovář Felix Randall mrtev? a s ním i můj úkol, bdít u jeho mužné podoby, spínající kosti i ošlehanou krásu až potud, až potud, než rozum se pomát a přáno čtyřem chorobám, z něho nasyceným, všechno rozrušit?


Neduh jej zlomil. Proklínal nejdřív, ale pak těšil se pomazán a tím vším. Ač čistší srdce počalo pár měsíců dřív v něm, kdy jsem mu sladký výkup a dar podal. Pán Bůh mu rejdu přej, ať jakkoli zhřešil!


Ta návštěva nemocných činí je drahé nám a drahé nás. Má ústa tě útěše učila, dlaň slzy stírala zas, tvé slzy srdce stiskly mi, dítě, můj Felixi nešťastný!


Jak daleko tohle vše bylo v ty hřmotivé dny, když právě v kovárně ponuré a s tovaryši z obou stran lesklou a zvonivou podkovou tahouna byl jsi zaměstnán!


Teď Andromeda času na drsné skále, zde nemajíc sokyně v kráse jí rovné ani v soužení, za oba výběžky pátrá maní, na pospas draku svým květem, zrníčkem bytosti své.


Štvána a hnána už dřív byla v nejrůznější obdobě ran a jedů - nyní slyší řvát dravější šelmu Západu, než byly, mnohokrát zralejší ve zlém a mimo zákon, oplzlejší.


Což Perseus váhá, když ona smrtelně sténá? Větrné chomáčky šlape a cele skládá své myšlenky na ni, jež zdá se tak opuštěna,


ač trpělivost její, v zrnka muk rozdrobená, se vrší. Pak střemhlav a než se kdo nadá, hle Gorgonin zobec - a tesák a knuta padá.


Robertu Bridgesovi


To něžné nadšení, jež dumám je otcem. A vznět strohý, tak živý a žířivý, jak jenom dmuchavka je, když zavane jednou, dřív - nežli přišel - zhasínaje, přec nechává ducha matkou nesmrtelných vět.


Měsíců devět pak, ne - roků, devět let dlouhých totéž vždy nosí, hýčká si, hraje: vdova či vdovec ztracené vize, teď znaje cíl a s rukou teď neschopnou neumět.


Sladký oheň, vládce múz, je mi potřeben. Mé duši chybí náhlý úchvat vytržení. Ó postrádáš-li pak v mých kulhajících verších ten


rozmach, to víření bubnů a tvůrčí rozeznění, můj zimní svět, jenž dýchá to blaho stěží jen, teď ne bez vzlyknutí předkládá ti naše vysvětlení.


(Sonet psaný krví)


Ne, nechci, zdechlino útěchy, zoufalství, z tebe žrát, popouštět uvolněné vazivo člověka v sobě, byť poslední již, a k smrti unaven řičet: Už nemohu! Vždyť mohu, smím cosi - doufat, chtít rozbřesk, ne nicotu si přát.


Proč, proč chceš, ó hrozná, ó sveřepá, mě zadupat svou svět drtící tlapou? lví drápy na mě klást? a zřít svým mrákotným lačným okem mé kosti zhmožděné? či bít bórami do mne, jenž sražen je a šílí, jak prchl by ti rád?


Proč? By plevy mé vzlétly? Jasné a krásné zrno se shromáždilo? Přece v tom shonu, v tom skonu, kdy jako prut líbal bych - či ruku spíš? - mé srdce lokalo vzmach, svit loupilo, smálo se, velebilo - a koho? jenž patou šlapal, nebeskou deptal mocí mě? či sebe, jenž vzdoroval reku? oba? V to léto, té noci já žebrák, ó Bože, zápolil s Bohem v tmách právě vyvstalých.


Ne, horšího není nic. Vyšších než vrcholek muk víc žalů, cvičených v předžalech, chystá se sveřepěj rýt. Kdy, Utěšiteli, kdy a kde útěchou hodláš být? Marie, naše matko, kde ochrana je tvých ruk?


Mé nářky se tyčí: dlouhý dav. Sráží se v nejzazší sten, zármutek světa; na kovadlině z věků: zpěv a třes, pak ticho a dost. Zuřivost zavřeštěla: "Zhurta, bez průtahů! Nechať jsem strašná: musím krátce jen!"


Ó duch, duch má srázy. Útesy svoje a pád, děsné, strmé, nezměřené nikým. Lacino brát je může, kdo nevisel v nich. Aniž odolnost vetchá kdy


nám nadlouho dlít dá poblíž té výše či níže: za útěchou skrč se, bědný, skýtanou v smršti - vždy život skoncuje smrt a den ji v spánku nalézá.


Cizincem zdát se můj los, svůj život vést uprostřed cizích. Otec i s matkou předrahou, bratři i sestry ne blízcí v Kristu jsou a On, můj mír - meč, spor, rozchod jest.


Anglie, žena mé duši, o jejíž čest svým srdcem se ucházím celým, bolest mou neslyší plakat, aniž víc pláči: vždyť pou- hým být při tom jsem znaven, tu líheň válek snést.


Jsem v Irsku teď. Teď přeložen na třetí místo. Ne že bych v každém nemohl znova i lásku dávat i brát. Však nejlepší slova


má, jež srdce mi radí, soumračných nebes prokletí či úklady pekel mi hatí. Je neslyšená chovat a slyšet nevšímaná, to mění mě v osamělé početí.


Vzbouzím se a chutnám srst tmy, ne dne. S tím, jaké hodiny, ó černé hodiny jsme to promrhali dnes v noci, průzory prozírali, pěšiny prošlapali a musíme ještě, ó srdce, v odkladu světla pozdějším!


Jak svědek to říkám. Ale to ještě dím- -li hodiny - jsou léta, je život. A jsou to, zasténám-li, úpění nesčetná, jsou mrtvé listy, jež jste psali miláčku, který živ je, běda, kdejá vím!


Jsem žluč, jsem hněv. Bůh nejhlubším úradkem svým chtěl, abych byl hořký. Sám chutnal jsem se tak. Pnou kosti, maso lne, krev krápe ve mně prokletí.


V samokvas ducha špinavé těsto kyše. Zřím, že takoví jsou zatracenci - jejich kletba: trpěti své strastné já jak já teď své. Hůře však.


Nechte, nechte, abych se nad srdcem slitoval svým a byl k smutnému já napříště laskavější, útrpnější. Nežil ty zmučené myšlenky zdejší se zmučenou myslí, jež mučí jen víc a dál.


Nadarmo hmatám, aniž jsem útěchu vyhmatal, tápaje dokola v bezútěšnu svém - tak slepý, osleplejší než slepec k dni v temnu svém, jak žízeň se nezkonejší, vem jak vem, i kdyby celý svět vlhkosti jí připadal.


Duše, já... Pojď, radím ti - znaven, ó ubohý, nech je! Odvrať své myšlenky na malou chvíli jinam. Přej kořínkům útěchy místa. Zálohy


radosti ať Bůh ví kdy Bůh ví proč vzejdou. Smí-li, snad nucen být Jeho úsměv? Jak skvrna oblohy v horách spíš - ať nečekán prozáří půvabnou míli.


Jsi ovšem v právu, když ve spor se pouštím, ó Pane, s Tebou. Přece, co hájím, Bože, je spravedlivé! Proč cesty hříšníků prospívají? a pozdě či dříve vše, oč se pachtím, vyústit musí ve zklamané?


Oč hůř, kdybys byl nepřítelem mým Ty a ne přítelem, bys - úděsem trnu - mě deptal i ve zmar mě vrhal? Oh, tupci a otroci zahálčivé rozkoše z chvil prázdně víc vyzískají než za oddané


žití já, Bože, v Tvých službách! Viz, jak se přiodívá listovím snítka i tráva, jak vroubí ještě střapaté kapradí a vítr sirový rozechvívá


je. Pták staví - já nestavím. V lopotě neduživé, kleštěnec času, nezplodím dílo živé. Přej, Pane života, mým kořenům deště!


Slabikováno z listů Sibyliných


Umlklé, úměrné, útrpné, nezemské, nesmírné, vesmírné - úžasné dnes večera snaží se stát všem propastnou, všem přípustnou, všem pohřební károu noci teď. Její na západ nažloutle rohový svit, její v divoké dutině pustnoucí výšky žířící šeď. První z hvězd, princátka, knížata hvězd klenou se oblohou daleko přes


nás, plamenné písmo nebe. Země se rozpadá, končí svou pestrost, bez cíle, bez tvaru, v chuchvalcích bez ladu a skladu. Já rozbito a rozpuštěno v já a hleď, zamítá, rozmítá nyní vše. Ó srdce, už vztyčena kolem pouze tvá odpověď jest: Náš večer je blízko, valí se noc, valí se k nám a skoncuje s námi ještě dnes. Jen větve zobci svých listů jak ještěři leští hlazený lesk siného světla, však černé jsou na něm jak nikdy; náš osud, náš ortel! Nech žití, nech odvíjet zřídlé žití svou dřív spletenou, skvrnitou, členitou mnohost v dvé špulek; sviň, shrň, slož tak


z jeho veškera dvé chomáčů, dvé kotoučů: běl, čerň; zlo, dobro; uvaž, rozvaž, važ, ach jen tyto dva; pomysli o světě, kde tyto dva jenom platí, na ostří proti sobě, o mučidle, kde sebou napjata, bezmocná, bezbranná myšlení proti myšlením drtí se v prach.


Pýchavka oblak rozervaná, polštáře pomačkané jenom se mihnou, pak pádí vzduš- ným průjezdem. Nebeští řvouni blýsknou se na pochodu, vesele hlučí shluky natlačené, dolů chrstem, dolů crčkou oslepující běli, kdekoli jilm svou korunu klene, odstřepky světla a lanoví stínů v dlouhých šlezích se splétají a spichují úž.


S rozkoší svěží hřmotící vítr rve a bičuje hlíny obnažené stružkami včerejší bouře. Prostírá osušky na slouplé koleje vozů, na kaluž a přetváří přebytky bláta v utuhlé těsto, škraloupy, prach. Pak utvrdlé už, škrobí škrabošky a ťápoty lidské, otisky šlápnutím lopoty tady vytlačené


křížem kráž v bahně. Krmena z miliard zdrojů, hranice přírody hoří, vím. Její nejsvětlej svou, její nejlepší, nejdražší jiskru zkus zhasiti však, člověka, ó jeho ohnivý smyk, vtisk v paměti - jak záhy konec je s ním!


Oba jsou v jakési nezměrné, všechno je v nějaké nesmírné temnoty mrak ztopeno. Ó bído a úzkosti! Obličej, podoba lidská, jež zářila strmě svým světlem, svébytná hvězda - tu smrt zamázne černě, aniž zůstane které tak silné znamení po něm, znak,


aby jej nesmylo šíro, nesrovnal čas. Dost! Volám tě, nebeské vzkříšení, polnice srdce! Pryč sténání stesku, pryč dni bez vší radosti a dni truchlení! Nad svou tonoucí palubou zřím přece jen maják, hořící věčné světlo. Maso ať tlí a smrtelné smetí ať padne v dědictví červům. Ať jenom popel, požáre světa, za tebou letí: V blesku, až trubka bude buráceti, jsem v mžiku totéž co Kristus, protože on byl také, co já nyní jsem, a tenhle tak směšný Honza, ubohý střep, útržek, odštěpek - nesmrtelným démantem, je nesmrtelným démantem!


(Zpěv dívek z "Pramene svaté Vinifred")


Olověná ozvěna:


Jak udržet - jsou někde, jsou nikde žádné, někde přece jsou ta past či pás, či nit či nýt, spoj, svaz či klín či klíč jak udržet krásu, prchavou krásu, krásu, krásu - to vniveč odcházení? Jsou někde či nikde čím vrásky, zřasené vrásky srovnat zpět, zaplašit plíživé posly, smuteční posly, ty nejtišší truchlivé posly šedivění? Jsou - nejsou, ne nejsou, ne ne nejsou a nebudou, aniž co z krásy na ten čas zůstává, zůstane nadlouho v nás, dělej co dělej, co chceš, dělej bez umdlení, a moudrost je zoufat včas. Tak začni! Nejinak věci jsou a zdržet možno není stáří a neduhy stáří, zteřelý vlas, vrypy a vrásky, tlení, mření, smrt a strach, rubáše na marách, rovy a larvy a práchnivění. Tak začni, začni si zoufat včas, ó nejsou, ne ne ne nejsou a nebudou, tak začni zoufat, zoufat včas, zoufat, zoufat, zoufat, zoufat.


Zlatá ozvěna:


Doufat! Je něco, jsou, ano mám něco (ustaň s tím), ale ne s přeludem slunce jen, ne s vedřinou žhavého slunce jen, s velikou sluneční skvrnou, či zrádným ovzduším zemským zkaženým, tam někde, jinde tam, tam je (však arci kde!) přece jen něco a někdo. Ba mohu označit klíč, místo znám, kde cokoli ceněné a pomíjející, vše svěží a vyprchávající, co sladké se staví a spěšně schází, zaniklé, uniklé ven, uniklé, zaniklé jen, záhy zaniklé a přece vzácně a strašně sladké tak nám, ten jak voda vlnivě důlkovaný, rozbřeskem nepřekonaný obličej sám, ta květina krásy, kučera krásy, taktak svolná prchnout však, neprchne nikdy už, poutána pravdou než ke své pravé podstatě bytí a půvabu mládí: ó je to neskonalost a plnost mládí je to též! Tak neste svůj chod a vzhled a hled, vlasy, svůj dívčí pléd, svůdnost a svěžest a smích, líbezný chod, nevinný vzhled, způsoby panny, hled sladký, vlas spadlý, dlouhý, milostivý vlas, pléd plouhavý, zdobný krok či dívčí švih a vzdejte se jich, sepište, zpečeťte, zašlete v jediném vydechnutí, a očí zvednutí, svých očí zvednutí, zbavte se včas jich, té krásy v duchu, zbavte se jí, časně teď a dávno před smrtí navraťte krásu zpět, krásu, krásu, krásu zpět Bohu, kráse pravé a původci krás. Viz, jediný vlas, jediná z řas, ztracena není poslední z řas. A každý vlas, vlas z hlavy je spočítán. Ne, co s lehkou myslí jsme v popel pohodili snad, to procitlé, prokvetlé, prováté větrem, zatímco každý z nás spal, zde, zde a tam přináší tisíckrát víc, zatím, zatím, co každý z nás v spánku byl uhýčkán. Pak, pročpak ještě nést? Proč jsme tak srdcem zkřehlí, starostí sražení, tak umdlení, tak zmučení, každý tak zklamán, tak rozlámán, když to, co uvolníme dobrovolně, je s účastenstvím uchováno, s něžnou péčí pěstováno, nežli kdo z nás by pěstoval. S daleko větší péčí - co my snad bychom poztráceli, je uchováno nám, je uchováno. Kde, ó ano, řekni kde, ó ano, kde? - Tam. - Co výš než to? - A jdeme, ach teď jdeme. - Tam, ovšem tam, tam, tam!


(Blažené paměti pěti františkánek, které - vyobcovány z vlasti Falkovými zákony - utonuly mezi půlnocí a ránem 7. prosince L. P. 1875)


I


Ty mistrující mě v Pánu! Dárce, jenž dáváš chléb a dech, pobřeží světa, příboji oceánu, vládče živých i mrtvých všech! To tys zkoval mé kosti, svazoval svaly v nás a potom hned téměř vyvrátil v kořenech dílo své. Teď dotýkáš se mne zas? Už zase okouším prst tvůj, nalézám tě v tvém vanu.


Ach, řekl jsem ano, když metla nade mnou svištěla, když svítila. Tys slyšel mě líp, než jazyku vyznat je dáno, jak boží a Kristova hrůza děsila. Ty znáš zdi, oltář a chvíli a noc: tu mdlobu srdce, jež tvá matoucí vichřice zdusila tvrdým úlekem, jejž má výška a moc: podbřiší sevřeno odporem, úderem ohně napínáno.


Hněv jeho obličeje přede mnou, křik pekel vzadu zněl, kde je tu úkryt, mé místo kde je? Zvířil jsem křídla, šeptem je rozevřel a náporem srdce vnik do srdce Spasitele. Ó srdce, vždyť peruť holubí jsem měl, tvou holubí chytrost, chlubím se tím směle, abych plál z ohně do ohně, z naděje čněl do naděje!


Jsem sypce prosíván v hodinách přesýpacích - pevně u stěny, však pohybem hlouben, větrem ván, k pádu tlačen a k pádu tištěn zjevně. Já stálý jak voda v studni - jen k rovnováze, k hládi jen, přec upevněn vždycky po celý sestup zevně srázů a svahů Sněžky, napojen na žílu radostné zvěsti, na nátlak, základ, jenž Kristem dán.


Polibky rukou posílám hvězdám, milostně rozhozenému tomu ligotání, lákaje dolů je a tam tu výheň, tu slávu hromu.


Polibky rukou posílám západu, červeně slívovému: Ač jistě je míň než zář světa, svit zázračného lomu, přec důraz buď tu dán tajemství jeho podivnému: Já slavím jej při všech setkáních, žehnám mu, když ho potkávám.


Ne bez blaženství svého zasáhne úder, jejž pocítíš, aniž nejprve z nebes - to věděním je nemnohého - snáší se rána, rána, víš, ta rána a úder, jež hvězdy a bouře způsobují: tím vina se smývá a srdce obměkčena vzlétnou výš - však plují v čase, jako když řekou plují (a zde i věřící váhá, nevěrec koktá, zmaten z neznámého).


A tak se to datuje ode dnů jeho chůze Galilejí. V života lůnu šedém měkounce vystlán hrob tu je. Jesle a Panna, kolena její. Tuhá a strašlivá muka a zžíravý pot. Tím úleva začla, vždy živěji, víc, vždy skutečněji, ač tušená dřív, užuž v přílivu vod - ta, kterou nikdo byl by nepoznal, leda jen srdce, které v lisu je.


To máme teď za sebou! Zasáhnou naše slova ať nejlepší či planá nakonec! Jak tvrdá trnka s pletí plyšovou dužinou prasknouc - rozkousaná - prskne a chrstne v tvář svým bytím slaďoučkým či kyselým, bleskově dovršena - - Tak také zvečera či zrána k rytíři Kalvárie, k nohám Kristovým, neptej se svolně, vědomky či znale - lidé jdou!


Buď mezi lidmi uctíván, Bože, ó způsobo trojjediná! V svém doupěti vzpurník buď potrestán bouří a ztroskotáním, hněv lidský, jenž zapomíná! Nad všechno pomyšlení, a jazyk to nevysloví, jsi láska a blesk, vím dobře, horko i zima srdci, jež svíráš, otec i útěcha člověkovi: tvůj příchod je ze tmy, ale tys nejvýš slitovný sám.


Ohněm, jenž pálí, a buchotem kladiv kuj v něm vůli svou, anebo raděj tichými kročeji jara - znalý procházej jím, tav ho, ale vždy měj ho pod vládou: Jednou jak Pavlu, když padal s koně jedenkrát, podruhé Augustinu, moudrostí vábně váhavou, čiň milosrdenství v nás, i mimo nás svůj hrad, svou vládu projevuj a vždycky uctíván buď, Králi!


II


"Tomu jsem meč a tomu zas kolejnice a zářez kola, plamen, jenž dýmá, dýka či příval," zní bubínek smrti ráz a ráz a její slávu roh bouře hřímá. Ale my sníme, že kořeny naše tkví v zemi - prach! Maso padá před naším zrakem, týž osud květ náš jímá, stejný jak vlnivou louku, však stále pomyslit nechcem, ach, že hořká se plíží kosa a radlice matná má svůj čas.


V sobotu vypluli z Brém, příď k Americe, na pouť zámořskou, osadníky i mužstvo sčítej, muže i ženy vem, na dvěstě duší skorem, dvěstě jich jsou - ach Otče, ne pod tvým křídlem, přímo však v netušené, cíl písek byl a čtvrtině lůno vod souzeno záhubou, přesto - což šerá část zálivu je nepřeklene - žehnání tvého, nesčetné kruhy nejmou v slitování tvém?


Do vánic hloub a hloub vklouzá, přístav dozadu odhazuje v neděli Deutschland a má jen nebe nad sebou. Vichr, vzduch nekonečný hněvivě duje, moře křemitě jiskří, černě se hrbí v souměrných masách svých, východo-severo-východ v prokletém směru vítr se udržuje, drátěný, řeřavě bílý a vroucí a vzdutý sníh sviští tu v ovdovující, zesirotčující, robátek zbavující hloub.


V noc hnána stranou návětrnou ne o skálu, útes otřela bok, ale o sypké hřebeny písku: tmy už ji hrnou mrtvou na Kentish Knock. O měkkou mělčinu buší příď, smýká se kýl, příboj už přes trámy proudí, ničivý úder a skok, kormidlo, kompas a šroub, plachty, jež vítr uvolnil, navždycky marno je stáčet a třímat. Svou sudbu má plnou.


Teď naději vlasy zbělaly a naděje černé šaty našla. Slzy ji smáčely, starosti svraskaly, ach naděje před dvanácti hodinami zašla. Jen noci úděsný úprk za dnem slzavým sledoval, záchrana nikde, světelný člun, jen raketa záhy zašlá a životy naposled vítr zpěněný splachoval, šplhali do ráhen, jež zlověstné vichry cloumaly.


Jeden se spustil, zachránit lze-li dole shluk divokých žen. Opásán lanem kol těla, mrštný a smělý naráz byl vržen k své smrti příbojem, navzdory odvážné hrudi a spleteným šlachám těla: po celé hodiny bylo ho vidět, jak kolébán tam a sem vaří se v rounu pěny. Ach co mohl, co mohl dělat s uzlinou vzdutých spršek, vln louhem, které naň dorážely?


Chtěli přervat boží mráz a nemohli už a co jich dolů napadalo, ty rozbila loď či stáhl vír či valilo zas po vraku moře, které si hrálo. A burácela noc, s ní srdcelomné hrstky srdceryvný jekot: žen vytí, robátek lkaní, jež neustalo, až povstala lvice a přervala vzlykot, z vřavy se zvedla věštkyně a promluvil panenský hlas.


Trefeno ve své kleci kostěné a vydáno vybrané muce, ty matko života mého, proč vedeš mne, abych vyrážel slova já, tak sám, ó srdce? Nepoučitelné po všem zlém, však pravící pravdu... co chladí tvé slzící slzy, tvé tekoucí zpěvy přece, hostino, která nestárne, povodni mládí, a čí je hlas radostných krás, dobro, jež ze sebe máš, ze sebe ne?


Sestra, to sestra volá tam mistra, jejího mistra a mého! A moře jektá a bije palubní trám, tříšť slaná živlu palčivého jí oči oslepí, a přece vidí stále totéž, jedno jen a jedno útočiště má: tyčí se do božského sluchu. Té velké mnišky sten k těm v ráhnech nad ropot a nad rachot je pozvedán.


První z pětice byla a od sestřiček s čepcem pocházela. (Ó Německo, dvakrát prokletý rod!) Zemi, z dober svých osiřelá! Lilie Gertruda a Luther - z jednoho města jsou však, Kristova lilie a hovado z lesního šera. Už z života úsvitu uznáno tak, Abel a Kain jsou bratři, jeden prs napájel dvojí plod.


Pro lásku, kterou v nich znali, vyhnány z kraje zrození, vyštvány byly z Rýna. Při Temži ztroskotaly. Peřeje, řeka, země a sněžení, k tomu ten skřípot - ale tys vysoko, Orion světla, mír. Tys sehnal je z kůru, však zváží tvé dlaně, než ocení, ty mistře mučedníků: pro tvoje oči byl vír vloček kalíšků květů, déšť z lilií sladkých, jež nebe si zvaly.


Pět! Toť nález i cíl A číslo Krista Trpitele. Znej - značku tu člověk učinil A OBĚTOVÁN toť její znění celé. Avšak on sám ji v šarlatu ryje na svoje zaslíbené, nejdráž zvážené, ceněné, před časy dřív než v těle, signum a stigma, pětkrát olistěné, aby jím znachověl vločku růže, beránčí rouno označil.


Radost na tebe padni, Františku Serafický, stržený v žití smrti poddané! S jizvami hřebů v těle, s bodlinou kopí, lidský, však s podobou lásky ukřižované, s pečetí původu andělského, hle tyto sestry tvoje, patero pýchy oživlé a olistované, sestersky zpečetěny z bouře a ze příboje, aby je koupala zlatou sprškou milost, by všezářné světlo dýchaly vždycky.


Daleko na západě, ve výši předhoří, ve Walesu pastorálním já dlel jsem, v zátiší a oni tam vichry zatím rváni. V ztemnělé povětří kolem, v záplavy neutichlé, k vlnění vloček, k zástupu, který se zmítá a brání, volala ona: "Kriste, ó Kriste, přijď rychle!" Tak volala kříž a Krista, nejhorší křtila v nejvyšší.


Ten majestát! K čemu tím cílí? Ať duje z počátku věků dech! Bylo to z lásky k stavu, v kterém byl její milý? Ó tělo milostné smrti, dech douti nech! Tamti jiného mínění byli a proto dlouze "My hyneme" v povětří Genesaret tě budil kvil těch všech. Nebo to volala po palmě, koruně pouze, žíznivá útěcha tím víc, čím útoky na ni běsnější byly?


Aby snad srdci ulevila, tu mlha svislá a k zemi stisklá jako by řekla si taj a oblohu modře z očí odhalila, ten slouplý a strakatý máj! Pohleď, ta modře vzdutá či stříbrně třpytná výška, ta noc vyšší, zvonkových výhní i drah mléčných měkounce můří kraj, co proti nim zbývá nebesům touhy, té říši, o jejímž pokladu neslyšels, jež očím ho nezjevila?


Ne, tomu nebylo tak! Skřípot a vláčení káry skutků, jho času plodí tu žádost klidu, kterou se sytí pak srdce nasáklé sedlinou smutku, ne však blesková hrůza či děs; takový shledá, že vzývání muky se děje nejněžněj modlitbou v koutku. Ona však určitě jiné tu hledá břemeno v bouřce a moři, jež supí jak drak.


Ach bylo tam srdce pravé! A prosté oko bylo tam! V netvárné noci, v té noci tmavé četlo a znalo kdo a kam! Ale jak říct to slovy než jím, který má včerejšek tak jako dnešek, nebe i země jsou slovem, jež pravil sám? Toť Šimon Petr, duše, skála, jež pne se tarpejsky proti bouři, ale i maják záře žhavé.


Ježíši, srdcím svítící! Ježíši, synu Panny! Jaká to slavnost po té běsnící noci, k níž mniška stavěla slavobrány? Vždyť to byl svátek jediné bez poskvrny - jediné! Tak počata, tak počít tě vznikla... - Rány srdce však byly tady, kde mozkem rodíme, zde slovo, jež slyší a drží, slovo, jež zúplna chce tě vyříci.


Že trpěla trpělivě, měla tě, však běda ostatním z nich! Ó tepno srdce, kéž bys teď přehořce krvácela tam pro ty bezútěšné, tam pro ty bez zpovědi z nich! Že bezútěšné díš, ne, ne, ten prst zná smilování, toť Prozřetelnost prozíravá, pírečko něžné - sníh, Panna až k smrti poslušná, což nevyzvání, copak nevyzvání, ovečky nezahání, žhne bouře, bouře že by svážet měla?


Trnu před tebou, Pane pohybů vod, prapříboje, padání roků a času, vazivo břehů propasti nad i pod, okrsku její, hrazení, svázání jejích pásů. Tišíš a tlumíš oceán mysli bouřící, ty základe bytí, ty žulo jeho: nad všechnu krásu je Bůh, trůnící za smrtí s mocí, jež střeží, však skrývá, tvoří, však trvá od.


Se smilováním, které přemáhá veškero vod a jest archou tomu, jenž slyší, s láskou hlubší než šeré tmy váhavců a víc než smrt může snést, s touhou navštívít nemodlence, ty které přikovali, duše, jež kají se v posledním dechu - toť nejzazší milník cest, kam na dně muk, zmrtvýchvstalý, ohromný Kristus slitovného Otce v bouři svých kroků se bere.


Teď zař, nově zrozeno v svět, jméno přirozenosti dvojí spuštěné z nebe, zkusené srdcem, schoulené v panenský květ, zázraku v Marii, která v plameni stojí! Střed počtu je on v trojici trůnu hromového! Nikoli blesk v příchodu svém aniž tma kolébky svojí. Laskav, leč královsky žádostiv svého. Osvobozující spršku nech blesknout na naše hrabství, ne oheň burácet!


Utonulá u dveří našich, Paní, na našich mělčinách! Oroduj v rejdě, v rajském přístavu odměn sladších: Zpět krále na anglické duše v tmách! Učiň vzkříšení v nás, v temnotách rozbřesk, karmín východu planoucího, rozjasni víc a víc drahou Británii, až přijde vláda, ach, pýchy naší, růže, prince, reka a kněze nejvyššího, krbu lásky plamenů srdcí našich, Pána rytířských davů úmyslů našich!


(Ztroskotala 24. března 1878)


Eurydika - to Tebe se týkalo jedině! Na třista duší a všechny ne varované, mnohé spící, nevzbuzené, jedenáct sáhů klesající


ve vraku lodi! Jediným nárazem les dubových srdcí skosen a povalen! Než rolničky ze srázů skály v povětří pohřební hranu jim bubnovaly.


Kdyby se chlubila plnou přítěží žoků či prutů ze zlatých pobřeží - ona však cennější ztrácí náklad i poklad: toť muži a chlapci.


Z cvičné výpravy plula, vezouc si plavce i chlapce, ty muže budoucí. Což musely zlovolné větry společně s kmenem servat i květy?


Ne, vlna Atlantiku nepřemohla je či vířivý příboj vodstev Biskaje. Otčina na dosah byla rukou. A rána ze země udeřila.


Ach, byl jsi lhářem, dni března modravý, metaje světlo v nebeské průplavy. Jí záhubu boreas strojí, smrtivě elektrický, v své plné zbroji.


Sypoucí sinavý mrak spěje nad Británií, což není to on, kde bóra se uvíjí, krup lana se pletou a melou nebeské štěrky, sněhy se stelou?


Teď soumrak pohltil Carisbrookskou věž, teď Appledurscombe zavalil černý déšť, teď se to řítí u Ventoru a střemhlav dolů přes Bonifácovu horu.


Tak pyšná, pyšná napospas bouři rozváté! Královská, k ráhnům své plachty rozpjaté - pryč s nimi, zdrhněte lana! Pozdě. Ztracena. Poryvem ztroskotána.


Tak pojednou přišlo to příšerné zvrhnutí, když napolo vzpřímena doufala v přeplutí, hemžení smrti v podpalubí vtrhlo a strhlo tu vřavu do záhuby.


Smyk bočný kpředu, mužstvo i fregata. "Spas se, kdo můžeš!" zněl výkřik a ta, jež skýtala domov i provod, zůstala kolem a stáhla je do vod.


Marek Hare, kapitán její, ten v starosti o ni utonulý, obestřen smrtí mysli už, však sledující povinnost svou i bělavou záplavu vřící -


hluboko pod Kanálem najít břeh pro příď: přímý, ač drsný v obrysech, jako by slyšel přesto: "Velitel její, ty a ty také - tou cestou!"


Tu a tam zříš, je čas jak k tomu ustrojen, v směsici lidstva jak zběhlec povinnosti - jen před rozhodným ne či ano vrhne se spravedlnost, vše odhodí stranou.


Sydney Fletcher, Bristolu dítě a plod, (ti druzí už leží v lehadle vod) mořím a sněhům se svěřil, když koráb příkře dolů už měřil.


Vír lodní zádi ho hltá teď, teď dech mu promáčí chrstavá hněď, až záchranný pás a boží vůle ho vyhmátnou patokům moří.


Teď vyrazí krátce na volný vzduch, teď sípe, teď obhlíží širý kruh, však nevidět útesu, ani znamení ve zvrásněné vánice vání.


Postřehl jej po hodině ledových vln jeden a zachránil druhý člun, jak zajásal, chudák! Ale nestačil pochopit, co přišlo dále.


Ti, kdo viděli chladný trup z mořských mar, říkají, že měl líbezný, mužný tvar, byl námořník každým údem, z těch plavců, jimiž se chlubit vždy budem.


Od kučer k patám vše bylo ladné, jen kázní byl napjat a krásou napřímen, měl zhnědlou pleť jak úsvit ranní od sláně, od slunce, z větrných vání.


Ty hbité prsty i s rukou sukovou, míle, ach míle plaveb to jsou, dřímají v těchto opuštěných kostech a šlachách a nebudou probuzeny!


Byl jeden z tisíců ostatních všech, nad nimiž pláču v svých nocech i dnech, nad lidem, nad rodnou zemí, pokolením, jež také, jež také potápí se mi!


Pominu minulé - to prokletí naše, již zřícené stánky, kde žádná či spíš jen zločinná ruka chtívá zdobit, co svěcené dávno, už neužívá.


Jen zející chrám a letmo přelétlé žití, to býlí tak sladce vykvetlé, ty zlomvazy, to mužstvo podařené v Nekristu a celé do záhuby uvržené -


přehořce plakat musím pro vše to, žasna, můj Mistr že snáší a trpí to, jak odpadl lid ten, celý v pravdě a v milosti kdysi zdomácnělý.


Vždyť to u nás poutníci hvězdní zvali ji - Mléčnou - poutí do Walsinghamu k Marii a jeden - však dosti, ach dosti! víc než bylo, nastane v budoucnosti.


Ach ano, plač, matko, jíž zhynul syn, plač, ženo, plač, milá, jíž měl být jediným, ač žal jim dobré nepřinese, ať teče slzí, co jen jich láska snese.


Ale ke Kristu, Pánovi hromu se plazte. Na kolena a k zemi skloňte se! "Přesvatý, Nejdražší, Nejsmělejší, spas mi reka, ó reku nejspásnější!"


Mou modlitbu, co slyšíš teď, když šeptám si, kéž za hrozného přepadení slyšels před časy, slyšel a udělil s laskavostí milost svou toho dne, který byl bez milosti!


Ne že peklo by mělo pak výkup tím, však duším zdánlivě jakoby zasutým, než všechno se v požár změní, vymáhá modlitba má věčné odpuštění.


Nádhera Boží


Svět je nádherou Boží všecek obtížen. Vzplane jak blyskot houpaného staniolu. Vrství se k velikosti jako olej dolů v lisu. Proč nedbáš jeho metly jen?


Šla pokolení: chod a stále chod a chod. Obchod vše zžehl, zhltla, zašpinila dřina a všude prach a lidský pach. Jest hlína pustá, necítí noha z okovaných bot.


Přírodu přesto nelze nikdy vyčerpat, přesladká svěžest na dně věcí skryta - třebaže světlo poslední uprchlo na západ,


och ráno, na hnědém srázu východním už svítá, Duch svatý hnízdí ustavičně nad svou zemí skrčenou - s hřejivou hrudí, svítivými perutěmi.


Léto už končí! už barbarské v kráse panáky ční kolem; tam nahoře jaké procházky větrů, hedvábných mraků půvabně zřasený pohyb; vlnivě volněj zraku tuhlo či tálo kdy divoké moučné sněžení?


Jdu v polích a zvedám, zvedám srdce i oči, hleď, kláskuji ze vší té nebeské slávy našeho Spasitele. Ach oči, ach srdce, kdy ústa či zraky stejně vřelé stejně skutečné láskou vám daly pozdrav a odpověď?


Toť jeho svět držící ohromné rámě - azurem věnčené vrchy, hřívnatý hřebec, v odstínu fialkovém. Ty věci, ty všechny věci tu byly a držitel než


chyběl; když oba se střetnou, rozpíná též statečně srdce svá křídla, svá křídla statečněj mnohem a vrhá mu napůl, vrhá mu pod nohy zem.


Máj je Mariin měsíc, však já zkoumám a zvídám jak: slavnosti v moudrém kroku sledují období roku -


Dnem Paní jsou Hromnice, však Máj je jejím měsícem, proč ten se poutá právě oslavou k její slávě?


To proto, že jeho zásvit, jasnější než jiné jsou, ji více potěší? Nebo zvlášť hoden je jí, že květy přináší nejčasněji?


Ptej se jí, mocné matky krás, přináší odpověď její zas otázku: co jsou jara? Růst, jenž tak ve všem hárá,


peří, srst, rouno a dužina, tráva, veškerá zeleň rostlinná? S očky jak hvězdy, s prsy z jahodí nad korálkovými trsy


modravých vajíček sedící drozd, jenž hřeje a hýčká si jejich rost? I pták i rozpuk prudký z drnu či lusku či slupky?


Všechno to rozžití, všechno to rozvití Maria vidí a živě soucítí s podstatou dobrou a sladkou přírody, jež je matkou.


A jak všechno oslavuje svůj druh, s blaženstvím vzpomíná její duch, že ona sama usebrána slavila také Pána.


A ještě více v tom bylo, vím, ač Jaro s tím vesmírným blaženstvím dost, dost zřetelně praví, proč Marii Máj dán do zástavy.


Když jak by déšť krve a pěny pad, květ rozsvěcuje jabloňový sad a houští i dědina se pyšní pod stříbrným příbojem višní,


když modř sivých zvonků rozpíná se z úbočí a v podrostu lesů jak hladina a kukání čarodějné z dáli vše přiklápí, zatlouká a halí -


Ta extáze země s jejím mateřstvím Marii veselí před Krista zrozením připomíná a jásot krásy v Bohu její spásy.


Hornista z domků (je to nahoře u kopce tam) - mladý hornista, jak děl mi, narozený Angličanu z irské ženy, (má nejlepší z obou jistě, ať nastane, co chce)


ten na dnešek sešel k nám dolů pro dar, neb si jej vyprosil při mé návštěvě tam, vrchovatý mnou udílený dar svatý, přišel, dím, na dnešek pro to - pro první svátostný chléb.


Zde potom poklekl ve své plukovní červené. Ze schránky snímám Krista a je tak radostno mi k nejmladšímu kráčet s tou krmí! V listnaté Večeři božství je skromně ztajené!


Tady! - a nejsladší zásilka tvá, ó nebe, tím mu sprchni jak miláčku Páně srdce beze strachu, řeč prostá pýchy a tlachů, líbezná mužská cudnost s květem voňavým.


Vzlétlých ho soužit havranů pekelných řad zmař, hrozný a úklady hatící anděli Strážný, kráčej vždy s ním, příteli vážný, jeho dny srovnej v hbitý a hvězdný řád.


Jak blaží pod černým kopcem mé srdce - zde to plavné a poddajné mládí: co učím, si přisvojuje jak broskev, jež prstu povoluje, derouc se k dobru ze své moudrosti, z vůle své.


Tak byť i pošlapat drny útěchy mohl bych v budoucnu, já přec jen svým způsobem zasluhuji tu službu Bohu, když přisluhuji právě těm semínkům vojska z přídělů Kristových.


Nic není nadto, ne, nic nepovznáší více než to: svěží mládí v sprchání květů, jež věští skončení sladší než štěstí, říši, kde Kristus je dědic a kde kraluje též.


Teď dobře pracuj, ó svaté a pečetící mazání! Teď kouzla, zbraně sem, jež od zlého zaklínají a do chlapce lásku zamykají! Leč mně přejte, abych ho nespatřil již, zklamání


ať nezdusí ty naděje, jichž nejmenší záchvěv zachvívá mnou, v šarlatu či kde už jednou popatřiti na to zrnko a lávku k bytí, dneška bohumilý Gilead. Ač dráha se zdá


dítěte toho úradkem hrázděna i aniž tím já záhubu volám: což nemůže zhořknout a zajít na scestí, ač tažen k ráji? To Pánu Eucharistie však svěřme, já jej propouštím.


Jen poznamenáno buď, že námitku vznesl jsem, jíž nebesa ztečí a mermo byla by uprošena, byla-li modlitba odmrštěna: předčasně snad, však buďsi, jak slitovně vyslyšenu již.


Tu do ztracena pihovatou líc a krabatý ret, vzduchově šedé, zlatou (oči a kadeř) ladný sled - to vše, tu krásu kvetoucí, to vše, tu svěžest vanoucí, dej Bohu, dokud jsou žádoucí.


Mysl i šlachy, teď smělejší přec a co v přírodě rozkvět sluje, ruku, hruď, hlavu a plec, když mocněji bije a oddechuje - tu rozvitou pýchu polední jak nástroj, ne jako hračku dní vem a Kristu ji nabídni!


Zkušenost, šíř i rozklenutí a mistrovství, které v mysli je, v stříbrném popelu z vychladnutí a pod slupkou zralost ukryje, čemu život odnímá závoj svůj, co peklo chce lapit stůj co stůj, plně a bez meškání obětuj!


Bůh zahal tvou hlavu ctí, ženichu, a lože tvé, nevěsto, pohosti svěžími potomky, sladkými potomky vzešlými z těl obmytých svátostí.


Navzájem buďte si milou útěchou, hloub, hlouběj než tušíte chvílí tou, božská láska, předrahá láska navěky svaž vás páskou svou.


A teď pochod ať kráčí skrze nás, já v slzách se obracím k němu zas, jenž manželství, manželství divu svému udílí triumf a nesmrtelný čas.


Jak vážka zve plamen, ledňáček výheň lovívá; svrženy z roubení křemeny zvoní; dotýkaná struna zpívá, jazyk svůj zvonovina rozhoupaná nalezne i jménem svým pravým do šíra se ozývá -


Tak jedno a totéž každá věc smrtelná činívá: to bytí rozdává, jež uvnitř každé z nich tane; samotní - sebou se stává; já sama z ní vane, díc Co dělám, jsem já; pro to jsem zaživa.


Víc pravím: spravedlivec spravedlivě koná, daří jej milost: ta mile činí, kamkoli vkročí. Jedná před Bohem to, čím on je pro Boží oči -


Kristus - neb Kristus přehrává na místech přemnohých, líbezný v údech, líbezný v očích ne svých, otci skrze vzezření lidských tváří.


Divoký vzduch matečných krás světa, vždy přitulen kolem nás, jenž každou brvu a každý vlas vroubí a vniká i pod ten nej- lehčí beránčí sníh a v něj, v tu vločku, vždycky umístěn, vstřebán a v životě přimísen každé i poslední věci jen, jenž je tak potřebí, jenž nechybí, ten základní element výživy mé víc než abych jedl a pil, mé moučné zrno každé z chvil, ten vzduch, který zákonem bytí musí mé plíce píti a píti jen proto, by chválil jej jejich dech, ten v tak četných svých obrysech mi připomíná tu, která ne- jenže nekonečno Boží ztajené a v nepatrné dětství schoulené přijala klínem i ňadrem svým, porodem, mlékem a ostatním vším, leč mateřsky dlí při každé milosti, jež nově se udílí naší lidskosti - Maria bez poskvrny počatá, žena, jen žena, ale ta, která svou mocí i přítomností je větší než z bohyň minulosti kterákoli se zdála či snila - jež tu jedinou práci má na práci, než veškerou slávu Boží propustit, tu slávu, která rozhodla se jít jen skrze ni a z ní se rozlévat ven a jiné cesty nehledat. Že spjati a svázáni jsme, dím, kolem a kolem milosrdenstvím jakoby vzduchem; a tím spíš je totéž Maria, po jménu výš. Předivo předivné a šat divoucí a přes náš hříšný glóbus se hrnoucí je ona, neboť Bůh vydal sám svou prozřetelnost jejím modlitbám. Je víc než pouhá almužnice, ba je sama nejvýš sladká almužna a lidstvu úradkem podílet se sluší na jejím životě jak životu na ovzduší.


A jestli jsem správně rozuměl, má vznešené mateřství za úděl veškeré naší spásy duchovní a přehrává part svůj s milostí o lidská srdce tlukoucí v úzkosti, konejšíc jak vítr vlahých dní krev a tance smrti v ní. Však žádný jiný part než ten, jímž Spasitel náš chce býti jen. Z jejího těla své tělo vzal a činí tak znovu a dál, ač velkým tajemstvím zůstává jak, ne tělo už nyní, ducha však, a koná, ó těch divných krás, své nové Nazarety v nás, kde zas jen ona jej počíná než, ráno, v poledne, navečer též, nové Betlémy, kde bývá narozen večer, v poledne, jak svítá den, - ach Betlém anebo Nazaret, kde lidstvo jak dech má upíjet Krista a smrt srážeti zpět. A jenž narozen takto, podává své nové a naše vznešenější já každému i činí též z každého po dokonání cos nadevšechno velkého, syn Mariin a Boha živého. A zas: jen upři oko výš a jak je vzduch azurový, uvidíš. Ó jak! a potom, potom staň, kdekoli chceš, a zvedni dlaň: kolem tvých prstů čtyřmi škvírami hojnými, hojnými hrne se vlnami. Ne, takováhle safírově zažehlá obtěžkaná a nasycená obloha, ta neposkvrní světlo. Spíše zři: ta újmy nečiní, leč ušetří. Vždyť právě v modrolesklém povětří se každý odstín ohněm skví, každý tvar a žár ostře tkví. Aťsi je modré: ten modrý šat sedm anebo třeba sedmkrát sedmibarevný paprsek předává, že dokonalý a stejný zůstává. Či jestli tu která líbezná někde za a nad věcmi ztajená květina dýchne, tím jediným výdechem hned stane se mnohem krásnější zem. Kdyby snad vzduch nesmyl svou modrou koupelí a neztlumil jeho žár, slunce by prostorem tápalo jak kalný balón jen, spoutaný tmou, a všechen ten hvězdný roj, mé hvězdy by utuhly v plápolu jak černé skvrny po uhlí, solné jiskry a křemitý prach v špinavé klenbě, v širých rozlohách.


Tak Bůh byl Bohem starozákonním: a přišla matka a utvořila tím ty údy, jež jsou jak naše snad, takže i jitřenka musela se stát o mnoho dražší lidstvu pak. Neb nahá sláva spálila by zrak či nepoutala lidskou mysl tak. Skrze ni my nyní zříme Ho sladšího a přec ne šerého. A rukou svou tříbí jeho svit aby náš pohled mohl naň popatřit.


Ó buď jen, ty drahá, dím, matko, zcela mým ovzduším, šťastnějším světem, v kterém bych putoval a nepotkával hřích. Kolem mne a nade mnou dli ty mým mrzkým očím v ústrety, ó sladké a širé nebe nad světy, mluv ke mně, sluchu se tkni, o Boží lásce, ó vzduchu skutečný, o prosbách, pokoře a pokání. Světa mateční vzduchu divoucí, obejmi ach co ostrov plovoucí muže, své dítě po tobě prahnoucí.


Ano. Proč žehnáme vojákům, žehnáme všem červenokabátníkům, matrosům našim. A zhusta spíš jsou jen měkký jíl, mazlavý jíl. To tím, že srdce - když pyšně tu službu mužnou zve - nestrpí v soudu svém,


představě, úmyslu, aby ti muži byli o málo níž? Odpírá, odmítá, že umělec směl by být pod dílem. Rádo by hádalo hodnotu už po vnějšku zdařilém a kde rudý je kroj, že i duch válečný je již.


Viz Kristus, náš král. Zná válku, dost vojančiny prodělal. Líp nežli kdo ovládá lano. Tam v blaženství dlí teď a kdekoli muže zří jednat, jak muž by udělal,


s láskou se shýbá, kol šíje mu klesá, políbí: "Ó křesťanský skutek! V duchu Boha, jenž tělem se stal, a kdybych měl přijít zase, právě tak bylo by!"


jen modlit se o to, co trpělivost je; a kdo ji vyzývá, chce válku, chce rány; pracné dny v úděl má, tak obejít se bez, snést údery a být poslušen.


V tom trpělivost vzácná tkví, a kořen ten je-li pryč - nikde. Laur přirozený, trpělivost zakrývá nám v srdci trosky zmařených plánů. Tam si vyhřívá nachová oka a moře listů celý den.


Své srdce o sebe slyšíme skřípět: též maličko pohmoždit víc je zabíjí. Přec vůle, jež vzdorné jsou v nás, právě tak Bůh k sobě nakloň blíž.


A kde jsi Ty, co přesladkou něhu zcezuješ vždy víc? Trpělivý jsi. Křehoučké plástve Tobě než trpělivost plní a ta jde k nám cestou, co známe již.


(laického bratra T. J. v den prvního výročí jeho kanonizace)


Sláva - tak říkáme - se zažehá z hrdinských skutků, ty rány, jež dřív odťaly maso a odřely štít, dnes měly by o čase vyprávět, o polích hlaholit a na reku svém kout den jeho slávy bez zármutku.


S Kristem se děje tak a mučedníků se týká vskutku. Leč je-li boj uvnitř a vrhá neviděný svit třímaný meč, rek není navenek z oceli lit, zem neslyší řinčet ani nejlítější půtku.


A přece Bůh (jenž tesá hory a kontinenty z vod, zemi a vše; jenž řinoucím růstem o překot fialky žilkuje a stromy zvyšuje, chce-li)


zná vítězstvím nabíjet dráhu těch roků, jež pomíjely, léta a léta stále jen ve světě bez příhod, kdy vrátnici na Malorce Alfonso hlídal, vždy bdělý.


chová zánik a hrůzu a slávu světla. Věžatí andělé padají z nebes, - vzor zasloužených, vznešených, nadlidských nářků.


Leč člověk - my, hra hrotitých, křehkých kostí; dýchá, od batolivého dětství do sešlého stáří to supí; jich dech je naše memento mori - jakým basem ta naše viola tvrdí tragické tryzny?


Toť on! Z ruky od úst žije, ostudně potřebu koná; a třebas se hrdým honosí jménem je pouhý člověk, z Nemanic pán; choť jeho děvka.


A já, jenž umřu tyhle smrti a živím ten žár, jenž... na lesklých lžících lapám ligot živoucích maškar: zboř bouře mé, můj žár a živelné žhnutí.


Dobře chápu, že Vaše současná odloučenost, Vaše zkoušky, celá Vaše situace dodávají tomu, co píšete, zvláštní kouzlo... cosi, co nedokážu vypsat, ale sám pro sebe to označuji nevystihujícím slovem "děsivý patos" - cosi, čemu se říká v poezii tvrdost; pravá tvrdost, která hraničí s hrozivostí, hrozivý krystal. Milton jest jediný, kdo má ještě cosi takového: a má to v docela jiné míře - má to skrze rozhořčení, uražený majestát, což je vlastně věc nižšího řádu.


R. W. Dixon v dopise Hopkinsovi


I


Roku 1918, po skončení první světové války, vydává čtyřiasedmdesátiletý básník Robert Bridges (1844-1930) v nepatrném nákladu 750 výtisků básně svého vrstevníka, tehdy již bezmála třicet let mrtvého Gerarda Manleyho Hopkinse (1844-1889). Setkal se s ním jako jinoch před pětapadesáti lety v Oxfordu, kde byli oba studenty, a pak s ním udržoval až do Hopkinsovy smrti (většinou jen písemný) styk. Uschovával však pečlivě - nalepoval si je do zvláštního sešitu - básně, které mu přítel zasílal. Na tomto tenkém vlákně visel dlouho osud básnického díla, protože Hopkins si většinou nepořizoval kopie a skoro nic nepublikoval. A jako by Bridgesův věk neměl vypršet, dokud nenastala příhodná chvíle, kdy by tyto pietně uschovávané básně, které ani nebyly podle jeho vkusu, mohly být vydány. Bridges, v Oxfordu kriketový přeborník, urostlý a krásný muž, pravý opak drobného Hopkinse, se musil napřed stát lékařem, později, ale ještě za Hopkinsova života, renomovaným spisovatelem, který si mohl dovolit žít na volné noze. Roku 1913 se mu dostalo nejvyššího anglického oficiálního uznání, stal se po Tennysonovi (a před Masefieldem) korunovaným dvorním básníkem. Nebylo to poprvé, co vydával díla svých veřejností přehlédnutých přátel: r. 1909 uspořádal výbor z básní Richarda Dixona a r. 1911 publikoval básně Digby Mackwortha Dolbena. Ale žádný z nich nebyl veřejnosti tak úplně neznám jako Hopkins. Nejenže kromě mladistvých pokusů nic nevydal, ale navíc krom básníků Bridgese, Dixona a Patmora nikdo kompetentní neznal z jeho tvorby nic ani soukromě, a ti poslední dva byli již mrtvi. Bridges sice učinil r. 1893 a 1895 pokus se zařazením několika (Hopkinsových) veršů do antologií tehdejší poezie, ale nevzbudily nejmenší pozornost.


A tak vychází nyní dílo mrtvého viktoriánského básníka, který psal a tvořil v téže době, kdy publikovali Swinburne, Rossetti, Tennyson, Patmore, a který zemřel v témže roce jako Browning, ve zcela jiném kontextu, než ve kterém bylo psáno, vychází jako dílo nové a neznámé v témže čase, kdy se objevily rané básně Poundovy, některá zralejší díla Yeatsova, Eliotův Prufrock. Je to básník, jehož současníkem byli naši májovci a lumírovci, také ovšem Mallarmé a Rimbaud, jehož Pobyt v pekle byl vydán 1873 a zničen. Snad jen tento poslední případ je srovnatelný, i když jen částečně, jako případ totálně rezignujícího a pozdně objeveného, ale přece jen ne tak dokonale utajeného básníka.


Těch 750 výtisků prvního vydání zůstává však nevyprodáno ještě dobrých deset let a teprve druhé, rozšířené vydání v době Bridgesovy smrti r. 1930, kdy vycházejí už i první verše W. H. Audena, představitele dokonce již poeliotovské generace, přece jen nachází početnější čtenářskou obec. Recenzentské přijetí prvního vydání totiž konzumování díla nijak neusnadnilo. Jako by ještě tehdy, třicet až padesát let po svém vzniku, šokovalo svou nezvyklostí. "Nikdy nebylo tak slabé poezii věnováno tolik editorské péče", "básník, který je objevován, aby byl zapomenut", "fantastické zneužití anglického jazyka", excentricita a extravagance, tak a podobně znějí verdikty tisku. Není takřka jediné recenze, která by nevytýkala básníkovu stylu kazy a znetvořeniny, vypadá to, jako by se dopouštěl všech možných chyb, jaké lze jen učinit. Příznivý soud Edwarda Sapira (1921) nebo básníka W. J. Turnera zůstávají výjimkou.


Po r. 1930 nastává obrat. Druhé vydání doprovází chápavým slovem básník Charles Williams. Množí se zasvěcené pohledy z pera moderních básníků, Edith Sitwellové nebo Herberta Reada (raritou zůstává podcenivý úsudek Eliotův), přichází i zahraniční ohlas (např. studie Brémondovy). Roku 1937 vychází třetí, populární vydání Básní a v rychlém sledu celá pozůstalost: Dopisy Bridgesovi a Korespondence s Dixonem 1935, Deníky a ostatní písemnosti G. M. H. 1937 a Další dopisy, včetně korespondence s Coventry Patmorem, 1938. Bylo shledáno, že Hopkinsova próza si skoro nezadá s jeho poezií. Jen druhá světová válka působí ještě poslední průtah. První zevrubné životopisy či monografické rozbory díla a definitivní rozšířené vydání Básní mohly vyjít až po ní. Plná možnost vlivu Hopkinsovy poezie spadá tedy takřka na práh naší současnosti, čtený a vnímaný Hopkins je také současníkem našeho Nezvala, Halase, Holana. O Hopkinsovi informovali u nás na prahu třicátých let Aloys Skoumal, po druhé světové válce časopisecky Cejp.


II


Gerard Manley Hopkins se narodil 28. (VII.) 1844 ve Stratfordu v Essexu jako nejstarší syn Manleyho a Kate Hopkinsových a měl ještě čtyři mladší bratry a tři sestry, z nichž nejstarší sestra Milicent se stala jeptiškou anglikánské církve. Všichni měli kreslířské nebo hudební nadání. Otec byl generálním konzulem pro Havajské ostrovy v Londýně, rodina byla dobře situována. Dům v Oak Hill v Hampsteadu, kam se roku 1852 přestěhovali, byl obklíčen velkou zahradou; malý Hopkins tam vydržel celé hodiny vysedávat v koruně jilmu. Záliba v pozorování přírody ho neopustila po celý život. Již tehdy zřejmě vzniká jeho zájem o jedinečné a nezaměnitelné, později podepřený filosofií Duns Scottovou. Už jako dítě si prý kladl otázku po nezaměnitelnosti já: "Co to asi je, být někým jiným?" A připadalo mu to nepředstavitelné. Vlivem otcovy uměnímilovné sestry se rozvíjí jeho malířský a hudební talent. Měl čistý a příjemný hlas, jako dospělý pak často zpívával na řádových slavnostech písně, i vlastní provenience. Pokud jde o malířství, je pravděpodobné, že kdyby byl nenastoupil duchovní dráhu, byl by se věnoval malířské kariéře.


Do osmnácti let navštěvoval soukromé školy nejprve v Hampsteadu a od r. 1854 v Highgate. Jeho učitelem tu byl i básník Richard Watson Dixon (1833-1900), který měl později hrát v jeho životě důležitou roli. Škola měla ostatně v tomto směru slavnou tradici: byli zde svého času zapsáni básníci Lamb, Keats, Quincey a Coleridge. Coleridgův vnuk Ernest Hartley, pozdější životopisec Byronův, byl Hopkinsovým spolužákem a přítelem, stejně jako Marcus Clarke, který si pak dobyl jméno jako australský novinář a spisovatel. Plachý Hopkins byl fanaticky pravdomluvný a dovedl být čas od času výbušně bojovný, když šlo o spravedlnost. Po konfliktu s pedantickým dr. Dynem, kdy došlo kvůli neoprávněnému spolužákovu tělesnému trestu k víc než jen k slovní srážce, musel školu opustit.


R. 1863, kdy byl imatrikulován v Oxfordu (krátce po něm také Bridges), tam působila řada slavných profesorů jako Pusey, Jowett, Liddon, básník Mathew Arnold, kritik Walter Pater; ale na oficiálním ovzduší, které bylo určováno státní anglikánskou církví, nebylo mnoho přitažlivého. Někdejší "Oxfordské hnutí", které tu vzniklo r. 1833 a usilovalo o reformu anglikanismu návratem k opravdovosti prvotního křesťanství, ztratilo tehdy už původní sílu. Konvertita John Henry Newman (1801-90) sice také původně k tomuto hnutí patřil a před časem i v Oxfordu působil; s anglikanismem se však už dávno rozešel a r. 1864 vydal Obhajobu svého života, která se tehdy četla mezi mladými i v Oxfordu a způsobila řadu dalších konverzí. Přispěla i ke konverzi Hopkinsově. Druhá část studentů byla naopak přitahována přírodovědeckým učením Charlese Darwina, jehož dílo O vzniku druhů také nedávno vyšlo (1859). Balliolská kolej, kam přišel Hopkins, byla pod vlivem liberála Jowetta a uplatňovali se tu poměrně volně ritualisté vedle racionalistů, pozitivistů i materialistů.


Hopkins si zvolil Newmanovu cestu. Musíme si dobře uvědomit, jaké bylo postavení katolíků v tehdejší Anglii. Byl to proud menšinový a opoziční, kritický k viktoriánské Anglii. V době Hopkinsova mládí to byla Anglie utilitářská, úspěšná sice, ale morálně nevábná. Katolíci, v předchozích stoletích pronásledovaní, tvořili jakousi víceméně jen trpěnou diasporální vrstvu, na niž řádný anglický občan pohlížel jako na cosi podezřelého a nevlasteneckého, aniž měl určité představy, co to vlastně ti podivní lidé jsou. Ten, kdo se sám k inkriminované vrstvě hlásil, eo ipso tím rezignoval, aspoň ještě v době Newmanova mládí, na normální společenskou kariéru; někdy tím ohrožoval svou základní lidskou existenci. Bylo to tedy něco zcela jiného než např. v tehdejším Rakousku. V době Hopkinsova příchodu do Oxfordu se sice toto stigmatizované postavení poněkud zlepšilo, ale kritický osten a postoj proti oficiální Anglii mu zůstal. Společenskou kritičnost mají angličtí katoličtí spisovatelé dodnes: za všechny - Graham Greene.


V Oxfordu uzavřel Hopkins řadu přátelství - mimo Bridgese například s Williamem Addisem, který se stal knězem jako on, ale později zase odpadl, se skeptikem a ateistou Mowbrayem Bailliem, který po Hopkinsově smrti prohlásil: "Přece jen doufám, že se někde a nějak s Gerardem zase setkám." Trvalou vzpomínku zanechalo v Hopkinsovi setkání s mladým básníkem Dolbenem, Bridgesovým bratrancem. Zpráva, že Dolben v květnu 1867 utonul, ho dojala.


K Hopkinsově konverzi došlo r. 1866 a prostředníkem byl podle vlastní básníkovy volby Newman. Pro rodiče, sourozence, oxfordské učitele i Bridgese byl Hopkinsův krok nepochopitelný a šokující. Nezůstalo však při něm. Dva roky nato vstoupil jako novic do jezuitského řádu, po ukončení zkušební lhůty byl přijat a r. 1877 ještě vysvěcen na kněze. Noviciát proběhl v Manresa Housu v Roehamptonu, kde pak a znovu o patnáct let později Hopkins jako učitel působil. Před nástupem noviciátu spálil Hopkins všechny své ranné básně. Ty, které známe dnes jako jeho dílo, začal psát až za sedm let jako jednatřicetiletý. Bylo to však rázem zralé a mistrovské dílo, zahájené Ztroskotáním lodi Deutschland. Zato deníky si Hopkins psal nepřetržitě a soustavně až do konce života a zachovaly se nám už z jeho školních let v Highgate.


"Myslím, že tu nebudu dlouho. Nebyl jsem dlouho nikde," čteme v jednom jeho dopise. Jeho řádový život skutečně nebyl žádnou idylou. Byl překládán z místa na místo; kdykoli musil být připraven opustit kohokoli a cokoli, jakmile dostal příkaz. Působil na různých místech a v různých prostředích. Jako učitel rétoriky nebo teologie či klasických jazyků na školách v Manresa House či v Stonyhurstu v Lancashire (střídavě a opakovaně), nebo v koleji St. Beuno v přímořském severním Walesu, vesměs v prostředí staré anglické architektury a sadů, uprostřed mladých chlapců, které připravoval např. pro Oxford, pěstoval se tu sport, hrálo divadlo; ale opravy písemných prací ho unavovaly. V duchovní správě působil přechodně v Londýně a v Oxfordu (1877), ale hlavně v průmyslových a dělnických městech: v Chesterfieldu poblíž Shefieldu, nedaleko Manchesteru, v Liverpoolu (1879), v Glasgowě. Zejména v Liverpoolu byly jeho zkušenosti otřesné: pohyboval se v prostředí velkoměstské bídy, mezi prostitutkami a žebravými dětmi, byl svědkem úděsných umírání (sonet o kováři Randallovi vznikl zde); řádily tu časté epidemie. Jeho životní zkušenosti měly tedy blízko k realitě. Sonet o nezaměstnaných Tomova koruna nebo Harry oráč jsou svědectvím jeho lásky a úcty k chudým, k těm, kteří stáli nejníže. Stav společnosti, která takové životní prostředí plodila a takový úděl připouštěla, ho znepokojoval. Bridgesovi píše: "Musím Ti říci, že jsem vždy přemýšlel o komunistické budoucnosti. Obávám se, že je nějaká veliká revoluce nedaleko. A hrozno pomyslet, jistým způsobem jsem i já komunistou. Jejich ideál krom některých věcí je ušlechtilejší než ten, který praktikují státníci našeho století."


V jednom sonetu se vyjadřuje o Anglii jako o "líhni válek". Není to nadsazeno: v jeho dětství se Anglie podílela na válce Krymské, v jeho jinošství byla zapletena do války s Čínou, anglické vojsko vtáhlo do Kantonu a obsadilo Peking, pak potlačovala Nana Sahibovo povstání v Indii, v letech jeho zralosti probíhá v letech 1878-80 válka v Afghánistánu, je dobyt Kábul, 1877-83 se datuje první válka búrská (ta Hopkinse zvlášť rozhořčila), ke konci života je svědkem egyptského povstání Arabi paši a pak Mahdího povstání v Súdánu (1883-86). Šlo vesměs o koloniální války. Na světovém obzoru plápolají války za sjednocení Itálie, uskuteční se zánik papežského státu, probíhá válka prusko-rakouská, německo-francouzská, Maxmiliánovo dobrodružství vzplane a zhasne v Mexiku, a to vše tvoří znepokojivé pozadí doby. Na něm se rýsují velké Hopkinsovy básně o ztroskotání lodi Deutschland a Eurydiky jako varovné symboly a předpovědi.


Hopkinsova povaha byla odjakživa senzitivní a spíše nostalgická. Již od sedmdesátých let a v posledním údobí života pak zvýšeně na něho doléhají stavy deprese. Na jednom místě píše: "Srdce tak zprahlé jako nikdy. Neschopen co udělat." A když Bridges pochybuje o hodnověrnosti postav právě vydané Stevensonovy novely o Jekyllu a Hydovi, odpovídá Hopkins: "Mýlíš se, můj Hyde je horší." A jinde: "Není konce starosti a úzkosti, jen vždy přerušení na čas." O pobytu v Irsku: "Tři tvrdě unavující, pustošící, zpustošené roky."


"Co na něm nejvíce bilo do očí", píše Hopkinsův vrstevník, "byla jeho jakoby dětská bezelstnost a prostota, jeho ušlechtilost a jemné srdce i milující soucit se vším mladistvým, se slabostí, s chudobou a vším, co bylo v jakýchkoli nesnázích či bolestech. S tím úzce souvisela a byla spjata jeho čistota srdce a odpíravá hrůza přede vším, co by mělo tendenci k ohrožení mládí, andělská ctnost. O jeho schopnostech stěží mohu mluvit. Měl zřetelnou pečeť génia. Jeho mínění o čemkoli na nebi i na zemi bylo hodno poslechu a bylo vždy svěží a originální. Byl také velmi citlivý, a proto mnoho trpěl. Nepoznal jsem snad nikoho, kdo by obětoval tak mnoho přijetím náboženského jha. Kdybych ho byl znal zvnějška, byl bych řekl, že jeho láska k filosofické spekulaci a originalita myšlení mu musejí téměř znemožňovat podřídit intelekt autoritě."


Byl-li Hopkins trpící, byl také Hopkins radostný. Jeho básně, jeho korespondence a deníky svědčí o množství chvil nezkalené radosti a hluboké pohody a vyrovnanosti, které mu poskytovala vedle vnitřního života duše zejména příroda. Jeho poměr k ní nebyla romantická exaltace, ani touha po úniku či po oddychu. Prožíval v ní základní životní i filosofický úžas nad nerozborností bytí, nad zázrakem bytí vynořujícího se z nebytí, nad nezaměnitelností jsoucna za nicotu. Někdy v semináři ve Stonyhurstu poznal Duns Scottovo hlavní dílo Komentář k Sentencím Petra Lombardského. Scottovo myšlení mu připadalo jako bratrsky známý hlas. "Kdykoli pohlédnu na nějaký jedinečný jev nebes či moře, myslím na Dunse Scotta." Básně o Purcellovi, Hopkinsovu hudebním miláčkovi, Duns Scottův Oxford, Inversnaid, Kropenatá krása, vyjadřují něco z jeho scottovské myšlenky. V podstatě jde o přesvědčení, že každá jednotlivá bytost v nehlubší podstatě svého já, ale i každé jednotlivé jsoucno mají v sobě něco jedinečného, nezaměnitelného a nenahraditelného, co se nedá zredukovat na obecno a co je nejhlubším zdůvodněním jednotlivého bytí.


Kromě tohoto imaginárního "přátelství se Scottem" zasáhla do Hopkinsova života ještě tři skutečná přátelství. Bridgesův postoj k Hopkinsově básnické tvorbě prodělal určitý vývoj od zásadního "nečetl bych to podruhé za žádné peníze" (o Ztroskotání lodi Deutschland) až po absorbování vlivu do vlastní tvorby (jeho báseň Londýnský sníh). Jejich lidská láska byla vzájemná a zásluhy o uchování Hopkinsova díla má Bridges nepopiratelné. Katolík Patmore byl v době, kdy se s Hopkinsem 1883 setkal, uznávaný básník, dvakrát vdovec a nešťastný otec (zemřel mu nadějný syn v mladém věku); do francouzštiny ho později překládal Claudel. Od Hopkinsových veršů ho odrazovalo to nejosobitější - jejich nezaměnitelná podoba, všechno, co bylo na Hopkinsovi zvláštního. Výhrady však vyslovoval s nesmírným taktem, protože osoba Hopkinse člověka ho fascinovala tak, že na základě Hopkinsova kritického výroku, vůbec nemyšleného jako příkaz k autodafé, spálil jedno své dílo. "Bylo cosi v jeho slovech i skutcích, co bylo současně výzvou i výtkou těm, kdo mohli nanejvýš jen doufat být jako on," prohlásil po Hopkinsově smrti.


Za svého života měl Hopkins vlastně jediného chápavého čtenáře: Dixona. Způsob, jak bylo toto přátelství navázáno, má v sobě cosi osudového, a Dixonovi připadal jako zjevení: patřil k prerafaelitům, jeho přítelem byl básník Rossetti a malíř Burne-Jones, on sám však byl jako autor u veřejnosti bez úspěchu, a to nejen v poezii, ale i jako historik (monumentální dílo o Dějinách anglické církve, dodnes cenné). Vdovec, venkovský pastor v zapadlém Haytonu v Cumberlandu dostává r. 1878 dopis od bývalého žáka Hopkinse, plný respektu k Dixonově poezii, z níž prý si jezuita opsal některé básně před nástupem noviciátu, aby si je nesl s sebou do nového života, kam si nesměl vzít žádný osobní majetek, tedy ani knihy. Krátce předtím řekl Dixonovi Burne-Jones: "Vlastně tvoříme pro jediného člověka, který nás pochopí, i kdyby to bylo po letech." A nyní se tohoto štěstí málem už rezignujícímu Dixonovi dostává ještě zaživa, nemůže tomu ani věřit. Z takto navázaného pouta vzniká dlouholetý písemný styk, zpečetěný jediným krátkým setkáním. Charakterizuje ho vzájemná láska a úcta. Čisté přátelství musíme podtrhnout ještě i proto, že jeden druhému se vlastně měli jevit jako anglikánský heretik a papeženec. Přes vlastní omezené publikační možnosti chtěl Dixon dopomoci příteli k uveřejnění jeho básní. "Vaše verše jsem pročítal s nevyjádřitelným zalíbením, úžasem a obdivem. Patří k tomu nejzvláštnějšímu, co jsem kdy četl." Ale Hopkins nedal souhlas. Pokusil se o jakous takous publikaci dvakrát v životě. Básně Ztroskotání lodi Deutschland a pak Zánik Eurydiky odmítl jezuitský řádový měsíčník The Month, jehož redaktor otec Henry Coleridge jen podle jména připomínal slavného básníka. Na redaktorovi ztroskotal i druhý pokus, k němuž dal Hopokins jen váhavě své placet, zařadit pár Hopkinsových znělek do antologie anglického sonetu. Hall Caineovi připadalo, že Hopkinsovy básně porušují všechna pravidla sonetové formy. - Psát ano, ustaluje se pak básníkovo stanovisko, jak ho vyjádřil v jednom dopise, pokud to dovolí jeho povolání a inspirace přijde. Ale publikovat nikoli. Nejvyšší oběť není zničit své dílo, ale ponechat je k dispozici prozřetelnému času.


Posledních pět let prožil Hopkins od r. 1884 v Irsku, kde byl jmenován profesorem řečtiny a latiny na královské univerzitě v Dublinu. Nebyl zde štasten, naopak jeho trápení vyvrcholuje. Cítil se cizincem, irskému boji nerozuměl (na rozdíl od Newmana, který se vyjádřil, že kdyby byl Irem, i on by se v srdci cítil rebelem), stovky písemných prací, které pedanticky opravoval a s úzkostnou akribií známkoval, trýznily jeho nemocný zrak a deptaly unaveného ducha. Přátelům připadalo, že umírá na anémii a nedostatek vůle k životu. Nic, oč se pokusil, se mu nedařilo. Básník zůstával utajen. Po celý život ho přitahovalo výtvarnictví, kreslil přírodu (v Oxfordu také architekturu), podle úsudku komentátorů v soudobém prerafaelitském stylu, ale jeden hlas (Gardner) vidí v jeho rukopisu podobnost se stylem van Gogha. Pokoušel se také komponovat; i když mu chyběla dostatečná odborná průprava, i zde byl jeho přístup osobitý: zaváděl například čtvrttóny. Místní dublinský odborník, na kterého se s těmito pracemi obrátil, ho zesměšnil jakožto samolibého mluvku, vždy jistého svou pravdou. "Milánku Padre", začíná jeho urážlivý dopis. Nepřálo štěstí ani Hopkinsovi vědci. Jeho exkurzy do egyptologie byly asi fantastické, takové ovšem nebyly jeho práce z oblasti filologie a literatury klasické. Objednanou studii o Sofoklovi však Klasická revue netiskne; univerzitní lyceum si vyžádá studii o vztahu statistiky a svobodné vůle, není použita. Hopkins plánuje velkou studii o básnictví, kde chce vyjádřit i za pomoci matematiky své názory o rytmu tak exaktně a neodvolatelně, jako platí ve fyzice zákon o gravitaci; plán zůstává plánem, dílo se neuskuteční.


Čtyřicetiletý Hopkins se cítí stár, přestože působí na druhé mladě (básnířka Kate Tynanová ho tehdy pokládala za dvacetiletého mladíka). Měl typicky anglosaskou úzkou tvář, s výrazem zvláštní čistoty a stesku. Jeho zorničky jsou malé a smutné, zelenavě hnědé, laskavé. Vlasy leskle hnědé, na slunci jakoby světlé a nažloutlé. Kolem očí má nyní vrásky a jakoby zasmušilost.


Na rozhraní dubna a května 1889 se u Hopkinse ukázaly první příznaky tyfového onemocnění. Po šest neděl zápasí s nemocí a stav se zhoršuje k beznadějnosti. O jeho poslední dny pečoval páter Wheeler. Závěrečným hodinám byli přítomni i rodiče a podíleli se na textech nad umírajícím, který si jasné vědomí udržel takřka do posledka. Jeho poslední několikrát opakovaná věta zněla: "Jsem tak šťasten." O svou básnickou pozůstalost neprojevil po dobu nemoci nemocný nejmenší zájem. Kdysi se vyjádřil v dopise Bridgesovi: "Vše, co je třeba učinit s mými básněmi, je shromáždit je na jednom místě, a bude-li někdo chtít, mohou být uveřejněny po mé smrti." V sobotu odpoledne Hopkins zemřel. Byl pochován ve společném řádovém hrobě v Glasnevinu, prý na krásném slunečném místě.


III


První, co šokovalo všechny rané Hopkinsovy čtenáře, byla jeho neobvyklá veršová technika a forma. Začíná to jeho rytmickým vynálezem, který sám nazýval "sprung rhythm" (těžko přeložitelné, snad "zborcený" nebo "nesouvislý" rytmus) a který spočíval hlavně v tom, že základem stopy měl být přízvuk či ještě lépe důraz, bez ohledu na počet nepřízvučných slabik. Tento způsob blízký volnému verši, a přece zas nebyl úplně volný, vycházel ze starého orálního verše anglického a podtext antického metra, jeho spodní model - Hopkins byl profesorem řečtiny a latiny! - vytvářel v něm pod rytmem mluvené řeči zvláštní napětí, které bylo zesilováno častými veršovými přesahy, jež ustavičně rozbíjely ustálený formový stereotyp např. sonetu a dodávaly tak básni napjatou rovnováhu mezi formou a její realizací. Básnická řeč měla podle Hopkinse být vyšší řeč běžná, nikoli však literární. Syntaxe je přizpůsobena toku básnického náboje ve větě, i inverze je odůvodnitelná. "Sprung" rytmus uchvacuje slova a umisťuje je tam, kde si to závažnost spádu a myšlenky žádá, jde tedy o jakousi "sprung" syntaxi. Věty básníka je nutno soudit podle účinků, ne podle pravidel. Uvnitř verše nacházíme takřka nepřeložitelné slovní hříčky, aliterace, refrény, vnitřní rýmy, ozvěny, pazvuky, které až o mnoho později pěstovali dadaisté a surrealisté, na konci verše hned banální a hned zase naprosto nezvyklé rýmy, rozdělené slovo v rýmu, nebo rým, do něhož nutno započítat ještě počáteční hlásky z iniciálového slova dalšího verše, tedy přesahový rým.


Hopkins si přál být čten nahlas, jeho básně jsou kombinací vizuálního obrazu a sluchového dojmu. Slovník Hopkinsův, jak ukazují odborné studie, byl neobyčejně bohatý, pravý tezaurus ze zdrojů každodenních i knižních, místních i kosmopolitních. Statistika u něho zjišťuje o něco nad normál větší procento slov nejstaršího původu, tzv. pragermanismů, nacházíme tu archaismy shakespearovské a alžbětinské, řidčeji i starší, např. chaucerovské. Stejně tak dobře však slova obecná, ba i dialektismy - skotismy, irismy, slova z lancashirského nářečí: každý prostředek je dobrý, jestliže toto věc vyžaduje. Slova jsou často užívána nikoli ve významu prvního, ale skrytého spodního plánu. Kumulace obrazů byly patrně ovlivněny Hopkinsovým studiem velšské poezie, z níž i překládal; nakupení metafor, zvané dyfalu, k osvětlení ústřední myšlenky je v ní typické. Navazoval tu však jistě i na barokní a metafyzickou poezii 17. století - na Herberta, Donna, Crashawa, Vaughana a Marvella, a ovšem Shakespeara. Stejně jako u Shakespeara, Keatse, Meredithe, píše Hopkinsův znalec W. H. Gardner, shledáváme u Hopkinse nespokojenost s jazykem a snahy vytvořit své vlastní výrazivo. Například jeho experimentování se složeninami, kde k tradiční části připojuje nezvyklý díl (jako bychom např. v české složenině sedmihlásek nahradili první či druhou část, např. jednohlásek, stříbrohlásek, lunohlásek nebo sedmizvonek, sedmismíšek ap.); užívá složených epitet, nejen dvojčlenných, což bylo běžné, ale trojčlenných (zřídka dosvědčených u Herberta, Rossettiho, Browninga) a i vícečlenných. To vše je takřka, nebo vůbec nepřeložitelné. Překladatel děkuje těm, kdo mu pomáhali do smyslu originálu vniknout, a zároveň přiznává, že jeho práce může být jen stínem prvotní verze; čím hloub a lépe se s ní seznamuje, s výčitkou je pokoušen dát se do všeho znovu a jinak. Jenže život je krátký.


Technické prostředky jsou do jisté míry napodobitelné a také byly později napodobovány, u Hopkinse však mají jedinečný osobní přízvuk nesnadné a nebezpečné strmosti, těžce dobyté rovnováhy. Je to poezie, která se podobá plachtění ptáka na vichřici, jak o tom mluví on sám ve své nejmilejší básni Poštolka.


Jedinečnost formy je vázána s jedinečností pohledu a vidu, v nejlepších případech jako by si tento zrak přisvojoval jakýmsi dravčím vzmachem všechny ty věci "vzdorné, nezvyklé, vzácné, původní, cokoli chvilkové, všelijak pihovaté", jak sám říká, věci, které jsou svědectvím o "nádheře, jíž je svět obtížen". S osobitou a originální výzbrojí dovedl vyklenout a rozklenout nejen sonet, ale i architekturu velkých meditativních básní, svých varovných litanií na pozadí apokalyptické doby, jako jsou obě jeho "ztroskotání". Byl to básník protiromantický, báseň pro něho byla tekutou architekturou (jako architektura zamrzlou hudbou), ale nikdy narkotickou kantilénou a mlžnou magií. Bude asi znít paradoxně, ale je to nezbytný paradox poezie, když řeknu, že charakteristickým rysem jeho poezie byla přesnost, která se nevylučovala s úmyslnou temností, enigmatičností, s tajemstvím jakožto neodlučitelnou částí básně, jež nechce být nikdy úplně dešifrována. Neboť dešifrováno může být jen to, co vlastně žádné tajemství nemá.


Osobně nejbližší jsou mi Hopkinsovy "děsivé sonety" z konce jeho života, ten "hrozivý krystal", jak je nazval Dixon. Někteří v nich chtěli vidět svědectví Hopkinsova pádu a rezignace, konečného ztroskotání. Patřil k nim zprvu i Herbert Read, který však později napsal: "Pokud jsem ve svém dřívějším eseji o Hopkinsovi tvrdil, že tu byl otevřený konflikt mezi básníkem a jeho druhou vokací, přiznávám, že jsem se mýlil." Nikdy nebyl Hopkins vnitřně svobodnější a přesvědčivější než zde. Všechno je tu protrpěno a zaplaceno krví. "Duch má své srázy, výši i pád, je na lehkou míru brát může, kdo nevisel v nich." Výšky se opírají o propasti. Básníkovy úzkosti mají ke kladu blíže než pouze deklarovaná jistota. Rimbaudovo: "duchovnní boj je stejně urputný jako vojenská bitva" platí přiléhavě zrovna zde. Chceme-li však zůstat u příkladů Hopkinsově poezii nejbližších, rozpomeneme se na velký pochmurný nářek lidského rodu, ale nářek stoupající vzhůru, jaký k nám zaznívá z Joba, z Kazatele, z Davidových žalmů.


Po čtyřicátých a padesátých letech našeho století přestává Hopkinsova poezie být pociťována jako cizí těleso v kontextu anglické literatury. Jeho básnické prostředky totiž pozvolna pronikají do textů Audenovy a pak i mladší generace. Přímého následovníka a dědice nezanechal Hopkins žádného. Snad má pravdu Edith Sitwellová, když říká, že "dovedl své objevy až k nejzazšímu bodu; není tu místa pro další posun, pro další vývoj jeho směrem". Nicméně platí slova jednoho z těch, kdo zažili hopkinsovské zjevení na vlastní kůži, básníka C. Day Lewise: "Ačkoli Hopkins nezaložil žádnou školu, jeho prosté a úspěšné experimenty se slovy ho opravňují k hodnosti zvěstovatele moderní revoluce básnického jazyka." "Je to technický předchůdce poválečných básníků, je první moderní básník," konstatuje R. E. Warner. A když se mezi mladými počali objevovat napodobitelé, napsala Sitwellová o jednom z nich: "Zde máme všechnu Hopkinsovu nesnadnost a temnost, ale nic z jeho síly, z jeho vitality, z jeho dravého zraku."


A tak tu jedinečný a nesrovnatelný básnický osud Hopkinsův i drůza jeho díla zůstávají a přečnívají jako ten jeho "bouřňák... v hromově rudém peří na břehu rudě hromovém, jenž rozevřev sněžná křídla, jejich náporem rozhodil obrovský úsměv, úžasem duši ovál." Fascinován hledím "na ty mateřské značky, ty luny zježené pod jeho křídly".


Březen 1970


Ivan Slavík


(C) TORST, 1995


Translation (C) Ivan Slavík, Rio Preisner, 1995


Epilogue (C) Ivan Slavík, 1995


Commentary (C) Jan Šulc, 1995 ISBN 80-85639-36-X


OBSAH Poštolka 7 Moře a skřivan 8 Skřivan v kleci 9 Jaro a listopad 10 Hezké srdce 11 Svíce uvnitř 12 Mír 13 Lampa tam venku 14


Kropenatá krása 17 Inversnaid 18 Topoly v Binsey, pokácené 1879 19 Ribblesdale 20 Jaro 21 Hvězdná noc 22 V údolí Elwy 23 K čemu slouží smrtelná krása? 24


Henry Purcell 27 Duns Scottův Oxford 28 Bratří 29 Tomova koruna 31 Harry oráč 32 Felix Randall 33 Andromeda 34


TEMNÉ SONETY 35 Robertu Bridgesovi 37 Zdechlina útěchy 38 Ne, horšího... 39 Cizincem zdát... 40 Vzbouzím se a... 41 Ó nechte... 42 (Iustus quidem tu es, Domine) 43


ZÁNIK EURYDIKY 45 Slabikováno z listů Sibyliných 47 Že příroda je herakleitovský oheň a o útěše zmrtvýchvstání 48 Olověná ozvěna a zlatá ozvěna 50 Ztroskotání lodi Deutschland 53 Zánik Eurydiky 63


DODATEK 71 Nádhera Boží 73 Jásání o žních 74 Májové Magnificat 75 Hornistovo první přijímání 77 Ranní, polední a večerní oběť 79 Při svatebním pochodu 80 Jak vážka zve plamen 81 Srovnání Marie, matky božské milosti, se vzduchem, který dýcháme 82 Voják 87 (Trpělivost, věc těžká) 88 Na počest svatého Alfonsa Rodrígueze 89 (Pastýřův pohled vzdorujíc) 90


Duch má své srázy 91 Ediční poznámka 103


... kamení zvoní, dotýkaná struna zpívá ... GeraRd Manley hopkins zánik eurYdiky Z anglických originálů vybrali a přeložili Ivan Slavík a Rio Preisner Doslov napsal Ivan Slavík Ediční poznámku napsal Jan Šulc Vydalo nakladatelství TORST, Brunclíkova 9, 162 00 Praha 6 jako svou 45. publikaci Redaktor Jan Šulc Grafická úprava Robert V. Novák Sazbu z písma Bodoni zhotovil Viktor Stoilov Vytiskla tiskárna Sprint servis Náklad 1 000 výtisků Praha 199


Cena 74 Kč (včetně DPH)


EDIČNÍ POZNÁMKA


I


Kniha Zánik Eurydiky je třetím vydáním Slavíkova a Preisnerova překladu básní Gerarda Manley Hopkinse. Překlad vznikl v Čechách v šedesátých letech. Když po srpnu 1968 Rio Preisner zůstal v zahraničí, bylo vydání tohoto překladu s uvedením obou překladatelů v Čechách neuskutečnitelné. Ivan Slavík i Rio Preisner se proto rozhodli publikovat svůj společný překlad na dvou místech samostatně.


První vydání se podařilo Rio Preisnerovi: Křesťanská akademie v Římě vydala k vánocům 1970 jako 41. svazek edice Vigilie knihu Gerarda Manley Hopkinse Básně , v jejíž tiráži bylo uvedeno, že výběr a překlad je od S. I. a R. Preisnera. Obálku knihy navrhla Gertruda Gruberová-Goepfertová, vydavatelskou poznámku napsal P. O., vytiskla P. U. G. v Římě.


Ivan Slavík se pokusil o vydání v Čechách: pro edici Květy poezie v nakladatelství Mladá fronta připravil knihu Gerarda Manley Hopkinse Zánik Eurydiky . Tato kniha měla vyjít jako 101. svazek uvedené edice v roce 1971, její příprava byla dovedena již do fáze stránkových korektur. V tiráži bylo uvedeno, že básně z anglického originálu vybral, přeložil a doslov napsal Ivan Slavík. Odpovědnou redaktorkou byla Jiřina Fleková, technickou redaktorkou Jana Šilfertová, vazbu a titulní list navrhla Sylvie Vodáková, graficky upravil František Plaček. Kniha měla být 3043. publikací Mladé fronty, vytisknout ji měl Mír, měla mít 108 stran a náklad měl být 2500 výtisků. Kniha ovšem již nevyšla - její vydání bylo zakázáno.


Kniha Básně se od připravovaného pražského vydání značně odlišovala:


1. obsahovala 12 básní navíc


2. neobsahovala báseň Hezké srdce


3. 10 básní zde bylo publikováno ve zcela odlišné variantě překladu


4. neobsahovala doslov Ivana Slavíka Duch má své srázy , ale zmíněnou vydavatelskou poznámku P. O.


5. všechny verše zde začínaly velkým písmenem, u pražského vydání malým


6. básně ve stejném překladu se na řadě míst v jednotlivostech odlišovaly


7. uspořádání básní v knize bylo zcela jiné


Pro naše třetí vydání jsme měli k dispozici jak knihu Básně , tak stránkovou korekturu připravovaného vydání z Mladé fronty. Rozhodli jsme se spojit obě vydání dohromady, přičemž jsme postupovali takto:


1. přejali jsme název, uspořádání a doslov vydání pražského


2. 12 chybějících básní jsme zařadili do DODATKU


3. básně, které byly v římském vydání v jiné variantě překladu tiskneme v II. části této ediční poznámky


4. tamtéž tiskneme vydavatelskou poznámku P. O.


5. na začátku veršů tiskneme malá písmena


6. u básní ve stejném překladu přejímáme v jednotlivých odchylkách vždy pražskou verzi, pouze tam, kde v ní něco chybělo (celá strofa, dedikace, podtitul apod.), doplňujeme tuto část z verze římské


Doslov Ivana Slavíka Duch má své srázy byl již dvakrát publikován: poprvé ve zkrácené verzi ve Zprávách Spolku čes. bibliofilů , č. 1, 1984, podruhé v souboru Slavíkových esejů o světové literatuře Rozklenout srázné (Votobia, Vranov nad Dyjí, 1993).


J. Š.


II


Poštolka


(Ježíši Kristu, našemu Pánu)


Hned zrána spatřil jsem miláčka rána, prince světelné říše, poštolku zlákanou jitrem skvrnitým, jak jede po stálé tečně kolotavého vzduchu a stoupá krouživě na uzdě tlukoucích křídel


v extázi! Poté dál a dál vzletně jak hrana brusle zvonivě kreslící kruh: vzestup i skluz vzdorovaly poryvům větru. Mé srdce potají rozbušilo se pro toho ptáka - dokonalost a mistrovství tvora!


Divá krása a moc a čin, ó povětří, pýcho, peruť v jedno se spojte! A plamen, jenž pak vyšlehne z tebe, neskonale krásnější a nebezpečnější, ó rytíři můj!


Není divu: jen pot skýtá pluhu v hluboké brázdě lesk, a modrosinalý popel, ach můj milý, padá, krvavě žíří a zeje nachovým zlatem.


Duns Scottův Oxford


Věžaté město, zvětvené od věže k věži, okukané, obzvoněné, ozpívané, okrákané, obtékané, skvrnitý boltec lilie na dně; kde venkov a hradby se střetaly kdys, vyvažují se protivné síly;


základ i zástěru z cihel máš, jež ničí sousedku zeleň, nejlepší grunt tvé šedivé krásy: nesvatý růste, rozvrátils venkovský, venkovský souzvuk - selství, satby a stád.


A přec! tím vzduchem, jejž saji a vydechuji, žil také on; ty louky a valy a vody si oblíbil ten, jenž z lidí všech mi nejvíce smiřuje ducha;


umný rozpřádač jsoucna; prohlédač nepřekonaný nikým, Italy ani Řeky. To on vznítil Francie žár pro Pannu Neposkvrněnou.


Felix Randall


Felix Randall, kovář, je po smrti tedy? má péče končí, mé bdění u tuhého těla, kalených kostí a kruté krásy, mučené, mučené až mysl se mátla mu a čtvero neduhů náhlých v něm zavrtaných ho zmohlo?


Nemoc ho sklátila. Zprvu divoce klel, však pomazán ztichl, opatřen vším; ač srdce mu sedalo o týdny dřív, kdy zašel jsem za ním se sladkou spásou a záchranou naší. Bůh dej mu klid, ať jakkoli chybil!


To chození k chorým činí je vzácné, i nás vzácné jim. Má ústa tě učila útěše, dotyk můj sušil slzy, tvé slzy, jež mi svíraly srdce, Felixi, dítě, ubohý Felixi Randalle;


jak vzdálená je teď vzpomínka na tvoje bouřlivá léta, kdy v kovárně začouzené, mocný uprostřed druhů, silnému sivému tahounu koval jsi zářně zvonivý sandál!


Zdechlina útěchy


Ne, nechci, zdechlino útěchy, Zoufalství, se na tobě pást; ani rovnat - jakkoli spletené jsou - ty poslední třásně lidství ve mně, ani ze dna únavy vzkřiknout Nemohu víc . Mohu, mohu cosi, mohu doufat, svítání přát si dne, nevolit nebýt.


Ale ach, ó Strašlivče, proč drtíš mě balvanem vševalivé pravé paty? lví tlapou tiskneš? proč půlnočně palčivým zrakem měříš mé ubité údy? a štveš


ó bórami bouře tam z mé usebranosti; mě psanectví běsa? Proč? Aby mé odlétly plevy; zrno zůstalo ryzí a čisté.


Aby při všem tom zmaru a zmatku, poté co (zřejmě) políbím bič, má ruka či spíš srdce mi sálo sílu, kradlo radost, vykvetlo v jásot a smích?


V jásot komupak vstříc? reku, jehož nebeská paže mě svrhla, zdrtila pata? či mně, jenž zápasil s ním? Ó komu z dvou? Oběma snad? Té noci, oněch už skonalých stínů, kdy já vrak vrhal se (můj Bože) na Boha svého.


Ne, nic horšího není. Vrženo nad vrchol muk ještě víc hoře, školeno v předhoří, divě mě drtí. Těšiteli, kde, kde je útěcha tvá? Maria mateřská, kde pomoc tvá?


Křik můj strmí, zní stádem; sbírá se v hlavní, mezní sten, v smutek světa; na staré kovadlině se svíjí a zpívá, pak tichne, pak se tratí. Furie vříská: "Úlevu neznám! Zvol si mou krutost: nuť mě konat krátce!"


Ó mysl, mysl má horstva; útesy strašného pádu, náhlé, změřené nikým. Zlehčovat může jen ten, kdo nikdy nevisel v nich. Aniž naše vetchá


výdrž dlouho vzdoruje tomu, co výš či níž. Nuž zalez, trosko, k útěše sbírající se v smršť: veškero žití živí smrt a den za dnem hyne v spánku.


Bdím a soukám srst tmy, ne dne. jaké chvíle, ó jaké žalné chvíle jsme žili té noci! jaká znamení, srdce, jsi zhlédlo; jakými dralo ses drahami! A co ještě čeká v tom stále delším světla zdržení.


O tom sám sebou svědčím. Ale kde říkám chvíle, míním roky, míním život. A můj nářek jak steny steré a steny jak liché listy psané milému, jenž ach, tak daleko dlí.


Žluč jsem a pálení žáhy. Z nejhlubšího úradku Boha chutnám hořce: ta chuť, to já jsem; žebra žalují ve mně, svalstvo se svírá, krev krápe prokletí.


Samokvas ducha tuhé prolíná těsto. Teď vím, toť úděl zatracenců, jejichž bičem je být, jako i já jsem, jejich zpocené Své; jen hůř.


S vlastním srdcem nech soucit mě mít; nech žít mě v mém smutném Svém napříště vlídně a s láskou; nežít tu trýznivou mysl, aniž tou trýznivou myslí se nadále trýznit.


Po útěše prahnu, leč tápaje v bezútěšnu nemohu nalézt víc, než zrak slepcův v tmách nalézá z dne, neb žízeň veškero žízně ve vesmírnu vlhka.


Duše, mé Své; pojď, ubohá Svéhlavo, radím ti, schvácen, ustaň; na chvíli zaměř mysl jinam; přej útěše prostorný růst, radost ať raší


Bůh ví kdy k Bůh ví čemu; jeho úsměv, vidíš, vynutit nelze; spíš nečekaně - jak nebe trhlinou v horském klínu - line se líbeznou mílí.


Justus quidem tu es, Domine, si disputem tecum: verumtamen justa loquar ad te: Quare via impiorum prosperatur?


Tys vpravdě spravedliv, Pane, když přu se s Tebou; leč, Pane, i já žaluji právem. Proč daří se cestám hříšných? proč musí nezdarem končit všechno mé usilování?


Být mým nepřítelem, ó příteli můj, jak mohl bys hůř, jak jen, než jak činíš, mě srážet a ničit? Ó šašci a otroci slastí mě přerostou hravě, jenž za tvou věc, Pane,


sázím život. Hle, listnatě zarůstá mez a mlází! zas vroubí je řasnatý kerblík, pohleď, jak svěží vítr


je čechrá; skřivan staví, ale nestavím já; ač dřu, kleštěnec času, nestvořím jedinou báseň, jež bdí. Mým, ó Pane života, mým sešli dolinám déšť.


Slabikováno z listů Sibyliných


Vážný, vzlínavý, ladný, zladěný, sklenutý, objemný, objevný večer vrůstá do širočasého lůna, všedomova, všerakve noci. Její něžně slonovinové světlo k západu stočené, její divoděsivě duté světlo vysoko visí v pouštích; první hvězdy, prvohvězdy, princátka hvězdná klenou se nad námi,


ohněm značkují nebe. Neboť země se vysmekla z bytí, pestrost její je v koncích, rojí se rozprášena, vše shlceno v shlucích; vlastní vlákáno vlastním mizí - vše vůkol teď v opomíjení, v oklešťování. Srdce, ty svíráš mě tímhle: že soumrak náš se tu klene, noc naše bytní, bytní a hodlá skoncovat s námi.


Už zubolisté haluze dračí leptají kluzký kov siného světla: černí černočernou se stkví. Toť náš případ, ó naše sudba! Ať žití zašlé, ach ať žití živí svou kdys spřádanou, skvrnitou, protkanou pestrost, a navíjí na dvě cívky; sbal, shrab, sveď


teď vše, co sem patří, do dvou stád, do dvou stájí - do černé a bílé, dobré a zlé; omez se, obrať se, soustřeď se jen na to dvojí; svět takový, kde jen to dvojí platí, jedno neb druhé; kde na skřipci natočeny, nataženy, mocné a bez přístřeší myšlenky o myšlenky v sténání skřípou.


Olověná a zlatá ozvěna


Olověná ozvěna


Jak zachytit - je tu něco, něco, není tu jakási, není tu nějaká spona či svora či stuha či šňůra, pouto či pájka, hráz nebo hák, jimž lze zachytit krásu, zadržet krásu, krásu, krásu... před rozpadem stálým? Ó není tu nic, co by vyhladilo ty vrásky, ty řady vyrytých vrásků? Nic, co by zahnalo pochmurné posly, ty tiché posly, smutné plíživé posly šedi? Ne, není tu nic, není tu nic, ó nikoli, není tu nic, aniž zůstanete dlouho tak, jaké teď jste, domněle krásné, ať cokoliv děláte, cokoliv, ať děláte cokoliv a moudrost, toť včas si zoufat; nuž můžete začít; ne, jiného nelze nic, chcete-li vzdorovat stáří a neduhům stáří, šedinám řídkým, rýhám a vráskám, tlení a mření, strašlivé smrti, rubášům rakve, červům a černi; nuž začněte tedy, začněte zoufat. Ó není tu nic, není tu, není tu nic: začněte zoufat, zoufat, zoufat, zoufat, zoufat, zoufat.


Zlatá ozvěna


Doufat! Je tu něco, ano, já cosi mám (mlčte už!); leč vymyká se to dosahu slunce, sálání silného slunce, vanutí velkého slunce i zrádnému vábení ovzduší země, někde jinde, tam je, ach arci kde! něco, někdo. Ano, mám k němu klíč, znám to místo, kde vše, co je pravé a před námi prchá, a vše, co je svěží a rychle se ztrácí, co sladké se jeví v nás a kvapem nám mizí, rázem se ztrácí, s námi se rozpadá v nic, v nic, odbyto s námi, brzičko odbyto s námi, a přece tak drahé je a dráž- divě sladké v nás, ta vodozčeřená, jitrem nepředstižená tvář, květ krásy, pel krásy, tolik prchavé, ach tolik prchavé, ta už neprchne víc, stvrzena přeněžnou pravdou ve vlastním svém nejlepším bytí a půvabu mládí: jaká neskonalost, ó jaké vesmírné mládí! Nuž pojďte, a sklonů a svodů a zraků a zrady, panenských šatů, šalby a šarmu, svádivých sklonů, nevinných svodů, panenských manýr, marnivých zraků, šalmaje žalné, šalebných žalů, galantních gest i dívčího šarmu se vzdejte, dejte, sepiště, zpečeťte, rozdujte dechem, vzlínavým vzlykotem, vzlykáním vzlínavým - odevzdejte to vše; tu krásu zduchovělou, odevzdejte ji, dokud je čas, daleko před smrtí vraťte tu krásu, tu krásu, krásu, krásu, vraťte ji Bohu, kráse jediné, jež daruje krásu. Hle; ani vlas, ni řasa, ani bezcenná brva se neztratí; každičký vlas je, každý vlas na hlavě, sečten. Ba více: co maně nám vypadlo z rukou do čirého prachu vstává a vyrůstá a vzchází s větrem, zatímco nás zmáhá spánek, ze všech stran však se sbírá a shlukuje v hlavatý stonásobek, zatímco na nás, zatímco na nás dřímota padá. Nač tedy se lopotit při únavě naší? Ó proč jsme tak scvrklí srdcem, tak usoužení a usušení, tak uondaní, tak sešlí, tak zašlí, tak zatížení, když věc, již maně minem, kdos chová s něžnou péčí, s něžnější uchová péčí, než bychom sami kdy mohli, s přeněžnou chová péčí (u nás, u nás by zapadla kamsi), s něžnou, přeněžnou uchová péčí. - Kde uchová? Řekni, kde uchová, kde? - Tamhle. - V těch výškách! Veď nás, nuž veď nás. - Tamhle, ano tamhle, tamhle, tamhle.

