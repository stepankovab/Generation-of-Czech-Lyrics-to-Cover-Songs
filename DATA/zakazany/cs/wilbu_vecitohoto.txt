



MARGINÁLIE

Věci se hromadí na okrajích; hladina rybníka
je mezí ryb i lidí a rozprostírá se
v nechutném šlemu z textilky, v růžovém světle;
pokrývají ji lekníny a také

zbobtnalé zarudlé větývky, zmrtvělé jehličí,
cetky z bublin a drátěná košile pěny.

Když upadáme do spánku (jako by se noční výtah
propadal lesklou podlahou), zahlédnem překrásnou
výzdobu a uslyšíme snad i dokonalou hudbu,
tohle nám ale uniká, jako když v noci na lukách
kánon miliónu cvrčků ze všech stran
odumírá a stoupá do všech směrů.

Naše bohatství je odstředivé; lidé si každý den
skládají mimoděk své poslední sny
a právě naše vlastní hlasy v dáli splývají
ve výsostný vícehlas, který se točí na kraji víru,

podél nějž štvem své lodi ze všech sil a k němuž plynem,
a děláme si to své, v naději na příjemné utonutí.

EXEUNT

Kousek po kousku léto hyne,
na kraji pole osaměle sedí

chudobka; po šedém kamení se vine
poslední štola hnědi.

Ztlumí se křik: pole tu právě
mumlá zádušní mši za letní milodary;
cvrček se šourá v suché trávě
jak rozvrzané máry.

ČTENÁŘ MYŠLENEK

Lui parla.

Charlesovi a Eule

Někdy se věci opravdu ztratí. Představte si třeba

slamák, na chvíli odložený na parapet,

a tři mladé ženy - jedna z nich je snad ve smutku -,

štěbetající ve stínu cimbuří. Klobouku zmocní se

lehounký větřík a postrčí jej; a ten se posune až na okraj

a zostra se rozjede z příkrého kopce do dáli:

divoké srázy se, chcete-li, ženou

skrz třpyt slídy do mechu borovic,

mezi kterými tu a tam protáhle probleskne

zpola spatřená řeka. Slamák se nese dál

z téhle či z jiné roztočené vyhlídky,

metá všemožné přemety a kotrmelce

a nikdo ho už nevidí, ba ani vy a já ne.

Jako když se hasák vymrští
z korby rozkodrcaného náklaďáku a po hlavě sletí
do zarostlého příkopu; nebo když knížka,
jejíž čtenář si na moment zdříml, pokazí vyprávění,
vyklouzne zpod křesílka na palubě a odevzdá
své rozlétané stránky nepotištěnému moři.

Jedna věc je utéct vědomí,

jak už to tyhle věci dělávají, a druhá

tísnit se v snovém úkrytu či kamenné kobce

něčí hlavy.

Když jsem byl ještě dítě, zjistilo se,
že umím přijít na to, kam se poděly ztracené předměty.
Stál jsem u postele malé holčičky či u vetchého kolene
stařičkého pána, jehož obličej se ztrácel v šeru.

Kdys přišla na to, že ji nemáš? vyptávali se,

Kde jste je viděl naposled? A pak se rozezvučely
ty hlasy, vyptávaly se či odpovídaly,

zněly jako křik ptáků, když se listy roztřepotají a zbělají
a nebe se potáhne černí.

Mysl, to sice není krajina, kdyby však byla,

táhl by se po ní les, jímž byste tápal dál a dál,

nad ním by visel nachýlený měsíc

a jeho jemné paprsky lámaly by se v husté houštině.

Místy by se tam zcela zatmělo, pěšinky by občas vedly

k vyschlým korytům, bolehlavy by zvaly

skrz prosluněné paseky ke spočinutí v nesmyslném stínu,

a přece byste v neomylném otupění dorazil hned

k polorozpadlým mohylám,

k vyšlapané bažině a napůl zarostlému spáleništi,

a tam, za zákrutou bázně,

zářila by ta ztracená věc.

Představte si perón na nádraží -
v mračnech páry u něj zastavují dlouhé vagóny,
skrz zamlžená okna není vidět ani zvenku, ani zevnitř.

A v davu - odpusťte mi tu libůstku -
stojí uprostřed zavazadel mladá žena
a rozhlíží se po vás, po neznámém člověku.

Jenom se podívejte, jak otáčí hlavu, zaostřuje
zrak a jak se zase plaše odvrací.

Podobně je to s věcmi, které sešly z mysli,

jak říká prazvláštní rčení: ztracený klíč je zavěšený

na nitkách tam, kde napřed viděl jste jen

síťovanou tmu košíčku se šitím,

a jemňounce se třpytí; anebo na vás třeba

upře vybledlý pohled plný zapomnění

fotografie, omylem založená v stařičké účetní knize,

a šmahem smete vaše představy,

přesto se blyští fixativem myšlenky.

Co lze z paměti vymazat? Ani tu nejmenší
podlůstku, sprosťárnu, ponížení,
hrůzu, před níž jste zavřel oči, tím méně záchvěv
štěstí, který jen zrychlil vaše zoufalství.

Nic nelze zapomenout, tak jako mně je
zapomínání zapovězeno.

Odtud nebylo daleko

k tomuhle - tomuhle stolku v rohu kavárny,
kde s dlouhými, zplihlými vlasy a výrazem věštce
sedím a popíjím jak Lévi v celnici.

Chodí sem dnem i nocí tolik lidí:

truchlivé ženy z okolí, oděné v černém,

jako by šly na černou zpověď; pomrkávající úředníčci,

co si div nemyslí, že nad jejich osudem

bdí Zvěrokruh; obchodníci

až z Milána, kteří si chtějí probrat s mágem,

zda koupit nebo prodat tu či onu akcii;

mí kolegové opilci; hejsci

s úsměškem na rtech, zuřivě lehkověrní,

a skeptici toužící dokázat mi podvod,

ze strachu, že malinký, nevysvětlený zázrak

zanechal by ve světě trhlinu a všechny voje

svatého Michaela by se za mocného máchání vrátily zpět.

Já jim dám

papír a tužku, odvrátím se a zapálím si

cigaretu, přesně jako teď před vámi;

napíšou na papír své otázky a přeloží jej, já jim pak

položím své ruce na jejich a popadne mě záchvat,

obracím oči v sloup a vyfukuji kouř,

kroutím hlavou jak v delfském dýmu, a pak roztřesenými,

zduchovnělými prsty určím proroctví. To vše je ovšem

divadýlko, jelikož v devíti případech z deseti

se slova, která vyplaví se v mysli toho druhého,

objeví brzy i v té mé a rozvijí se tam

jak papírové květy ve sklenici vody.

V desátém případě trošičku blufuji.

Že vás to pohoršuje? Považte však: co dělám,
podle většiny lidí vůbec dělat nelze,
a pokud selžu, tak jsem šarlatán,
a to i pro ty, jež jsem kdysi nadchl -
zatímco krejčí může klidně zkazit střih
a pořád zůstat krejčím. Tohle vám říkám,
neboť vy víte, že mám opravdu ten dar, to břímě.

Ať už se do toho dám vědomě či ne,
svět si mě bez ustání usurpuje; můj šestý
a setrvale bdělý smysl je laciný pokoj,
ze samé nespavosti černý vztekem,
a jeho obložení otřásá se ruchem, mumláním
a lkaním lidstva.

Co jim mám povídat?

Vždyť žádné odpovědi nemám. Nechte strach odplynout,
naškrábu, když není vyhnutí. Milenka
je vám věrná a manželka nic netuší.

Nikdo vás tehdy pod tím fíkovníkem neviděl.

Přesto si příště dejte lepší pozor. Až přijde pravý čas,
očekávejte povýšení. V budoucnu vidím psaní
od bohaté vzdálené příbuzné na smrtelném lůžku.

Jste vskrytu obdivován. Pokud má podle vás
naději na zisk, měl byste tu věc podniknout.

Ohledně těch záchvatů pláče: časem pominou.

Nic nevadí, že lžu tak průhledně
a vymlouvám se ledabyle. Uspokojí je,
že nepromluvili a přesto byli slyšet.

Co by si zasloužili jiného, když tohleto jim stačí,

když němě dýchají nicotnou úzkostí a

sobeckou nadějí? Víra, spravedlnost, odvaha,

všechna ta velebená vzácnost duše,

veřejně stvrzená v mramoru našich soch -

buďte si jist, že je skutečně vzácná,

když duše bloumá v soukromí a já jí naslouchám.

Občas si říkám, zda tím nejsem vinen já,
zda sluch mé mysli není příliš rozmrzelý,
než aby v jejich fňukání zaslechl souznění.

Co myslíte, můžem se nadít ohromující pozornosti,

která nás strpí, která je nedotčená,

které se otevře každičké srdce, která si povšimne

těžkého pádu vrabce, která uslyší

v nejhorší zlobě pobloudilou vlídnost?

Jak rád bych tohle věděl.

Zatím jsem toho ušetřen
díky lstivé, navyklé smyslnosti, která mi
zužuje hledisko jako hledí,
piju tak přičinlivě, až se mi myšlení
měnívá v roletu, staženou téměř k parapetu,
a dychtím po tom místě za tím vrabcem,
kde v blátě leží hasák, kde na nejhustším křoví
visí slamák, kde utonula knížka.

Ach, vy mi čtete myšlenky. Jednu si ještě mohu dát...
Jen mezzo-litro. Grazie, professore.

SPISOVATELKA

U sebe v pokoji na přídi domu,

kde světlo láme se a před okny se zmítá lípa,

má dcera píše příběh.

Strnu uprostřed schodů, slyším
za dveřmi rachotit klávesy psacího stroje
jak řetěz tažený přes bok lodi.

I přes to mládí je

pro ni život už pořádný náklad, a občas dost těžký:
přeju jí šťastnou plavbu.

Ale teď zase strne ona,

jako by snad chtěla odmítnout mé elegantní úvahy.
A ticho roste, zdá se,

že se v něm zadumal celý dům.

A ona do toho vpadne zas s údery
kláves, a pak znova ztichne.

Vzpomínám, jak se v tom pokoji
před dvěma lety chytil zmatený špaček.

Vkradli jsme se dovnitř otevřít okno,

po špičkách, aby se nelekl.

Z chodby pak bezmocně skrz škvíru ve dveřích
hodinu koukali na lesklé, divoké, temné

a barevné stvoření,

jak sebou tluče o ten jas a jako rukavice
padá na tvrdou zem či psací stůl,

jak zbitý do krve snaží se

sebrat a začít odznovu; a jak nám pak srdce

poskočilo, když náhle s jistotou

zvedl se z opěradla židle,

nabral přímý kurs ke správnému oknu

a přes parapet vzlétl do světa.

Vždycky to je, holčičko má,

otázka života a smrti, ač já už zapomněl. Přeju

ti to, co dřív, jen úporněji.

MLÝN

Ničivé denní světlo sunulo se po zdi,
oranžově kalné, pomalu zažíhalo fáč
a pak ta záře zmizela, ale tvůj hlas,
srovnaný s prohrou a s úlevnou smrtí,
zvedl se z stínů, kterýms patřil stále víc.
Mysl se ti teď točila v svých obrazech
a přicházela s názvy ulic, s popisem
šeříků v Cincinnati roku 1903,

- jen tak, jako bys sepsal už svůj testament,
rozdělil tučné sumy a teď jen chtěl
utratit drobné, navždy se jich zbavit.

Nebo jsi napůl doufal, že tím přebiješ
bytelné zkazky svého mrtvého žití?

Nejvíc si vzpomínám na ten pobořený mlýn,
cos na něj narazil v Tennessee; anebo někde
v Brazílii? I tohle se mi už pomalu
vytrácí. Stál tam sám v tichém údolí,
daleko od měst. Nevedla tam ani cesta.
Byla-li tam kdysi mýtina, teď byla pryč,
a uprostřed vší té dusivé zeleně
stály jenom tři zdi, polezlé psím vínem
a zastřešené než šumícím listovím.

Mlýnské kolo se však stále točilo! Lopatky
šíleně vrzaly v ucpaném náhonu
a zněly - jaks vyprávěl -, jako bys potkal
samotný Čas, jak sám se sebou mluví
ve věčném hrčení.

Odkud mám vědět,

kampak se - když tys teď odešel - poděly
ty bledé ulice, křehounké šeříky,
útržkovité výhledy a momentky?

Jist si mohu být jen tím mlýnským kolem.
Točí a točí se mi v hlavě, dál a dál.

ČTENÁŘKA

Vracívá se teď k velkým příběhům,
jež okouzlovaly ji zamlada.

Světlo lampičky v týle jí stíní
kudrny. A stránky si šelestí.

A oni zas přicházejí: sirotci,
co hledají si místo v chladném světě,
mladíci z venkova, co konečně
uvidí městský shon a splynou s ním,
vážná dívenka, jež chce žít vznešeně,
a jiná, jež se tak chce jenom vdát,
jeden hoch, prahnoucí po slávě, druhý
zas po břemeni. Jí už je známo,
co přihodí se jim v krvavé řeži
či v sadu v Toskánsku, a proto je snad
vnímá stejné na začátku i na konci,
jako nějaký bůh, pro nějž je čas
jen přítomnost. Či snad zažila tolik,
že dnes se na ně dívá moudřeji,
a všímá si, že Julien hned zkraje
nemyslí srdcem, že jen počítá.

Vpravdě zázračné na tom ale je,
že i když ví, co z toho všeho vzejde,
otočí zas další zářící stránku,
okouzlená jak Nataša na plese -
lapená v proudu plynoucím kdovíkam,
v slepé rozkoši z bytí, připravena
vstoupit do životů a dokončit je.

ZASTÁVKA

V umolousaném zimním soumraku
jsme zpomalili u betonové rampy,
sloupy míjely pomaleji,
odněkud vzlétl papírový pytlík.

Vlak se supěním zastavil.

Zvedla se pára a pak se roztrhla.

Na zavazadlovém vagónu ležely
tři rozpukané kusy ledu.

V zamračeném, studeném povětří
se rozbitý led ani nezaleskl,
vagón však byl natřen na modro:
zboku, na ojích a na kolech;

byl nazlobeně, do nachova modrý,
modrý a chmurný jako fosfor v Léthé
či Persefonin pohled
do ztuhlých polí temnoty.

MUŽ NA ÚTĚKU

Byť se byl na člověku
či na duši prohřešil sebevíc -
náš vnitřní zrak si stejně nedá říct
a jaksi lituje toho chlapa na útěku,

jenž za doprovodu
sirén, malujeme si,
dere se houštím; aby zmátl psy,
schová se pod vodu,

a pak se rychle obrátí,
drápe se do strmého srázu, jen stěží
přemáhá vyčerpání, dlouze leží
v sežehnutém křoví u trati.

*

Když pak naskočí na nákladní vlak
a celý skrčený, v němém úděsu,
dodrkotá až za hranice okresu,
cítíme, jak ho náš vnitřní zrak

ztrácí, jak už mizí nám,

zvlášť když se časem leckde začnou rojit tlachy,
že prý byl spatřen: s vousem, bez vousu, vzteklý, plachý.
Přesto však zůstáváme věrni dětským hrám,

v nichž se to hemží psanci,
temně mu držíme palce, i kdyby vážně byl
zapleten do té loupeže, či tehdy vážně vystřelil,
a provinile přejeme mu šanci.

*

S cizím autem do škarpy zahne,
zmizí v divokém, černém lese,
a se zbytečkem štěstí ukryje se
kdesi, kam zákon nedosáhne.

A my jsme v tom všem s ním,
sdílíme s ním nejstarší strach,
co se nám vždy zjevuje v snách:
bázeň před místem pestrým, tajemným,

jež máme vryto v paměti
ode dne, kdy jsme z korun stromů v jednu chvíli
do stínu svých nepřátel všichni sestoupili:
ještě ne páni přírody, jen nahé oběti.

IKONY

Jsou jednou odpovědí na lidskou potřebu
druhého života; existují pro nás
ve světském nebi fotografie,

v bezpečí oblaku emulze,

skrz nějž na ně zazíráme, poznáme je přitom asi tak,
jako známe anděly, z vyprávění a vyprahlých domněnek.
Jak serafové z Miltona, kteří si cloní zrak
před Božími paprsky,

často po nás jakoby pošilhávají,
zachycení výšlehem fotoblesku,
či oslňující a oslnění na té pláži,
kde se zrovna sluní;

a přesto se zdají snad nejzářivější,
když odloží veškerý půvab a zjeví se
doma, ve starých šatech, se psem a děckem,
a směrem k čočce

z gauče, co je skoro jak ten náš, vyšlou úsměv
majestátně přesvědčený o své důležitosti.

Usmívají se, i když zahlídneme jejich vtělení
na opravdové ulici,

na chvíli s námi sdílejí žertovné pomyšlení,
že se s nimi snad známe z jiné dimenze;
jelikož se nám však zdají krapet pozměnění -
pobledlí, menší, o fous starší -,

není obtížné nechat je vrátit se do snu,
z něhož jejich podoba nezměnitelně propůjčí
nádheru našim oněmělým životům,
i když je zradí smrt.

Přesto je rok od roku vidět míň a míň
ten kabát, fešácky přehozený přes ramena,
ten nevinně smyslný pohled, ta kytara na popruhu,
ten roztomilý tralaláček,

a míň a míň snivců si tak truchlí,
když všechna ta lesklá já, statická, transcendentní,
nevysvětlitelně vklouznou do šuplíků s nekrology
a do archívů tohoto světa.

PRAVIDLO

Olej na poslední pomazání třeba světit
výhradně na Zelený čtvrtek, tak říká pravidlo,
a vykonat to musí diecézní biskup.

Že vám to vadí? Jestliže ano, klidně si
dřepněte pod vražednou mancinellu,
pod ten žíravý strom, pod jeho lítou kropenku,
a kochejte se dojmem, že unikli jste milosti.
Věci se musí dělat buď tak, nebo onak.

VŠE, CO JEST

Dorazí soumrak, s poslední spoře osvětlenou

galaxií mušek, se svou první hvězdou;

znejistí svoje vlaštovky i netopýry

a vstoupí do východních předměstí. Vzduch

spoutaný živými ploty tmavne jak postní vývar,

překypující tvary věcí. A proti těmhle

dobře ostříhaným rozmarům, těm kobkám,

té cypřišové barvě, která hyzdí arbor vitae,

rozžehnou se ve vrávoravých vzorech jasné obdélníky,

blok po bloku, některé jsou tu a tam zatemněny roletou.

Mezitím se večerní dopravou pod

šachovnicí fasád proplétá osvětlený autobus;

staví či odbočuje na křižovatkách,

spletitě si to šine domů. Jeden cestující

si už přehnul noviny na levou

dolní polovinu stránky s křížovkami

a jiné ruce jinde činí totéž, ať už

u kuchyňských stolů pod blikavou žárovkou,

v načechraném loži nemocného, nebo v měkounkém křesle,

vedle nějž září broušená karafa.

Copak teď na sebe nad celou touhle seancí

mezi lampami a kropenatým nebem

bere v té pospolité tmě tvar? Je to snad přízračná mříž,

skrz níž se začíná rýsovat

soutok Oky a Aare?

Je to snad vize? Dokážou oči pojmout

let orlovce, dokážou vnímat, jak se zvedá

z říčních ostrůvků a z nepřístupných hnízd, jak jeho stíny

křižují hrubé morénové valy a rozeklané hřebeny? Odhodí

užaslý rybář ulovené úhoře,

když na břehu spatří edila za volantem fordu?

A sestoupí snad ten edil ze stupačky,

aby se střetl s rání? Začne mu ona nakonec
předčítat z díla Eliova?

Ne, k takovým náhodným setkáním tady nedochází,

ačkoli sis je kdysi takhle představoval, Lautréamonte,

není tu žádné vševidoucí zrnko písku,

ani oči, jaké měl Markandeja,

když vklopýtal do prázdnoty a uzřel

na moři odpočívat roztančeného boha,

docela opleteného světlem všeho, co jest.

Ta křížovka je záhada, která po způsobu všech záhad

sní, že záhady nejsou. Je to obřad

pomíjejícnosti, obraz, v jehož rámu

střetávají se pták Noh, chmelnice a Inka a mění se

v abecedu všedního dne.

Dveře se se skřípěním zavřou, nandá se petlice.

Pod ostříhaným brslenem se krčí houba,
vzešlá ze starého a hlubokého podhoubí,
skrytého stejně dobře jako pavučina světa,
a do nočního větříku, jenž se teď zvedá,
vrhá spory: je jich jak hvězd.

MAJÁK

Na skále proti moři v noční bouři
mžourá maják na svůj vlastní jas,
pohledem ostrým jako meč
roztíná gordické vody,

rozpoznává mořské cesty a měkounká
luka plná řas, jako vždy nachází
naváté vlasy a nespoutané,
rujné dovádění dcerek moře.

Pak všechno zmizí v záblesku temnoty,
ty rozpřažené paže a ta stehna, lučiny,
obzor, všechno; a potemnělá zřítelnice
potopí se pro černou perlu

moře an sich. Při pohledu na oslepené vlny,
na jejich zatmívání, slyšíme
v tom dunění, špitání a hrdelním sykotu
varování před černočerným vírem

na konci mysli. Veškerý smysl moře
halí se jako hlasy slyšené jen zpola
do ranního spánku; tak ani my neprocitneme
v samotném srdci moře. Jen si, má duše,

zalaj hluchému, nezdolnému moři, jen
roň slzy v alexandrínech, pohlédni však:
kam zář majáku se otočí, tam
tvář temnoty zbledne.

A maják teď jediným mocným máchnutím
vytne pruh jasu pro náš lidský zrak; a ten
se zas zmocní vln, čerstvých a tak stejných.
Jenom si představme, že

nejvíc tmy vidíme v čistém světle.

Chvějící se proud svede
síla Nereidy; loď v dohledu
dá zase soulad celému moři.

NEMRTVÍ

Už jako děti dlouho spali,
sny měli radši, i ty s příšerami,
než svět s křehkými hračkami,
s nezbytným umíráním;

z objetí uschlých stromů
v strachu z nákazy smrtí utíkali
a dokonce i pod letními švestkami
nesli se jak zimní měsíce.

Nevlídní, bledí, posedlí
jediným přáním, žízní po přežití,
časem, jak všichni extremisté,
nabyli jisté nádhery:

ke svým balkánským cimbuřím
nad sprostým městečkem, kde žili dřív,
stoupají, když stoupá měsíc. Je
zvláštní, že z té sobeckosti

skončí nakonec bez sebe:
když plují schodištěm a halou,
v zrcadlech vidět je není;
nepotrhají ani pavučiny.

V bezkrevné noci zjeví se,
do kápí zahaleni, už zase šílení
z vlčího vytí, na chvíli postojí,
prohrábnou vnitřní zrak

s chlípnými myšlenkami na uschlé květy
a na harampádí, tak drahocenné -
na panenky, z lásky poničené, a na děti
pohřbené v peřinách spánku.

A pak v zlém záchvatu zmizí,
z černých těl stanou se náhle netopýři,
zavíří a jsou pryč. Při vzpomínce
na mrtvého drozda v listí,

co čistě zpíval svých pár lét,
či na učence, který navždy zavřel oči,
upíři nás příliš neoslní,
ať jsou sebevíc barevní;

Ta jejich bolest je však skutečná,
a zasluhuje naši lítost. Představte si jen, jak smutná
musí být žízeň po opovrhovaném elixíru,
po slané, každodenní krvi,

jež ztrácí bez víry svou chuť;
jak smutné život vysávat a nevlastnit jej,
jako když zvětralé skály, vlnu po vlně,
skřípavě hroutí se do moře.

ZVÍŘATA

Zvířata dnes večer pokojně
podřimují, svobodná přímo velkolepě. Racek si
na brlení lodi sní o vlnách, jež měsíc probírá,
a měsíčník pospává opřený o kámen,
uspaný melodií vody,

v níž sladce šplouchají
neposkvrněné nohy srn a z bezpečí
sovích pařátů jim přizvukuje potrhaná myš.

Tady nehrozí taková újma
a taková tma

jako jinde pod týmž měsícem,
kde se za okenním sklem právě teď
v bolestech proměňuje vlkodlak. Na propoceném polštáři
odvrací hlavu a snaží se rozpomenout
na lidskou odvahu,

pak se tomu zas jak vždycky
podvolí: divá srst polaská mu tvář,
zostřený sluch zachytí rozryvné moll větru,
zděšení listů na stromech a opadnutí
mocných toků.

Mezitím si za vysokými okny,
daleko od houštin a dusotu tlap, vzdychají ctitelé skvělosti
a nechávají práce, jen aby znovu utkali tu bolestnou
nebeskou krásu, zářivý měsíc
a sinalého lovce;

nakonec vytvoří sny, jež pak
jako vždy zlomí lidem srdce, sny, kvůli nimž
do měst přitáhnou zrůdy, na hlavy soch usednou vrány
a ryby se nasytí lodníky v temných,
nespoutaných vodách.

BAROKNÍ KAŠNA VE VILLA SCIARRA

Doremu a Adje

Kamennému cherubu koruna nepasuje
a nohy mu začíná požírat
zkroucený, obrovitý had.

Pod ním si sladce proudí voda z nazdobené sluje

veliké mušle po navlhlém mechoví,
tříští se ve druhé lastuře, hned ale kvačí

dál, do třetí, masivní. A z té se už už tlačí
přes zoubkovanou hranu, a pak obnoví

průsvitnou letní záclonu, jež halí
faunovu domácnost, faunovo živobytí.

Jak se tak na něj shora řítí
mohutné záplavy, jak se tak na něj valí

lichotné spršky vody,
obtloustlý bůh dál v klidu zvedá mušli

a shlíží na svá neviňoučká dítka, celý ušlý,
jak u nohou mu pořádají hody.

Jeho faunka se zatím jemně
naklání vpřed, do vzepnutých sítí
vodních světel. Její tělo se třpytí
ve světské extázi, celá se zaslepeně

usmívá na pískem vysypané, zlaté
dno tůňky, na níž se svižně zaplétají
vlnky; stín, který v sobě tají,
splete zrak víc než víno, zmate

mysl snad ještě mnohem víc
než rozkoš vyjádřená rovnicí. Je-li však toto vše,
ta voda i ta těla, pouhým výrazem rozkoše,
není to nutně příliš jednoduché? Nelze říct,

že nás přesněji zobrazí
prostinká Madernova kašna vedle obelisku

před svatým Petrem? Že právě v jejím vodotrysku
spatříme sami sebe? Jak se jen dere vzhůru, zarazí

se a čeká v poklidu, až sama voda
zvrátí nazpět své směřování,

pak vyklene se v bujné, čisté báni,
a vzápětí se poddá

zemské tíži; naposled vzhlédne zas nahoru,
zamihotá se jak komáři,
půvabně v pádu zazáří
a dole zatleská si na mramoru!

Snad jsme opravdu takoví, anebo bychom měli
takoví být, snad nám tu vodní svatí
ukazují, že tyhle ctnosti nejvíc platí;
co si však myslet o těch faunech, je-li

to vskutku tak? Jak je to s nimi?

I ti žijí v poklidu, zcela naplněni

touhou po tom, co mají, neznaveni
žhavým slunečním svitem, radostnými

vodopády, tůňkou či mechem na břehu:
ta skromná dychtivost zahanbí v okamžení
naši nudu i naše znechucení.

František z Assisi, ležící na sněhu

a modlící se sám vprostřed širé občiny,
by v tom možná nespatřoval maličkosti,
nýbrž stín ráje, odlesk blaženosti -
kraje věčně rostoucích květin, končiny

blízké i daleké, stejné i jiné,
kde z očí stává se sluneční zář a ruka němě
po vodě prahne: vysněné země,
k níž všechna žízeň vzpíná se, k níž všechna rozkoš plyne.

DÍRA V PODLAZE

René Magritteovi

V podlaze verandy

udělal tesař díru a já tu stojím
a nakláním se do ní.

Jsou čtyři večer.

Právě tak si stál Schliemann, když rýčem
zavadil o trójské klenoty.

Čisťounké piliny se třpytí
na šedých, hrubých latích
a tamhle je zas chomáč hoblin
z doby, kdy se podlaha pokládala.

Jsou do stříbrozlatova: do barvy
jablečných slupek z Okcidentu.

Vkleče nakouknu dospod,
kde se schovávají nosníky.

Ryzí ulice, mdle zaneřáděná
trsy a cáry světla,
vchází do dlouhé tmy
a v té se její rovnoběžky protnou.

V půli té vzdálenosti se
zvedá potrubí radiátoru

jak zmáčklý kiosk, stojící v končinách,
kde nového se neudálo nic než noc.

Tady není natřen na zeleno,
jak tomu je ve viditelném světě.

Proboha, co tady hledám?

Poklad anebo zahrádečku?

Či snad panenský koutek,
samotnou duši domu,
kde čas si schovává zvuk našich kroků
a předlouhé přadeno našich hlasů?

Ne, tohle ne, nýbrž tu pohřbenou podivnost,
jež vyživuje ono známé:
ten pramen, z nějž stojací lampa
pije teď divý pel

a zapaluje jím starorůžovou lenošku,
jakož i celý nebezpečný pokoj.

WYETHOVY KONVE NA MLÉKO

Za nimi ztuhl vrch. I pole je
ztuhlé; zamrzlé jsou i v létě
vyjeté koleje.

Co kdyby tyhle dva zvony bily?

Kůru by ze stromů sloupaly
svou hudbou čisté, chladné síly.

ODPADKY

Huru Welandes

worc ne geswiceff

monna Wnigum

ffara ffe Mimming can

heardne gehealdan.

Waldere

Ze sousedovy popelnice

souká se sekera;

ďáblovo dílo je

to nepevné dřevo,
to ledabyle pominuté

plynutí letokruhů.

Rozštípnuté topůrko

trčí z roztodivné hromady trosek

umělohmotných hraček,

ulepených papírových tácků

a tenounkých střepů

roztřískaných sklenek,

které nevypálili

na nezbytnou tvrdost.

U téhož obrubníku

odložený sekretář
z deformovaného, zvlněného,

nevyzrálého dřeva

čeká, až ho na vozíku

vyvalí na popelářský vůz.

Odvezte je! Skryjte je!

Srdce se svírá

nad těmi odpadky a harampádím,

nad odbytými věcmi

a nad všemi, kteří je

za pár šupů vyrábějí,

kteří kupčí se svou hrdostí

jako koupený boxer,

co jenom předstírá údery,

anebo podplacený žokej,

co v závěrečném spurtu

zadrží koně.

Ty věci samy však

vytrvaly se soustředěnou ctí
a zachovaly si svůj klid,

jako zajatci, kteří nepromluví

ani na mučidlech.

Až s nimi mrsknou z korby
na místní skládku, mezi

její mohutné mohyly,

nepravidelné dolmeny

a planoucí doliny,

rozloží se v tom povětří

na to, čím prvně byly.

Slunce se bude slavně skvět

v mihotání střepů skla,

ponese přitom předzvěst

záchrany porobeného písku,

a neustálého oloupávání

jedovatého nátěru
i zázračného znovuobjevení

zrání letokruhů.

A pak je spálí, buldozery je zahrnou

pod zem, kamsi

do temných hlubin,

kde taví se démanty,
kde kulhavý Héfaistos

skrývá své kladivo

a Wélundovo dílo

dokonává svou službu.

TANKA

Černobílý skot
hrne se ke krmení,
mísí své skvrny.

Jak puklé kry na temné
a rozvodněné řece.

BEZ SPÁNKU NA CROWN POINT

Po celou noc se tahle masa hor
řítí do nakrabacené
mulety větru.

NA CESTĚ KE SPÁNKU

Tak jako královna sedá si s vědomím, že pod ní židle prostě bude,
anebo maršál zvedá ruku a někdo mu podává triedr,
s takovou jistotou vykročte do prázdna své mysli.

Něco vám přijde v ústrety. Ačkoli zprvu

budete bloumat nicotou jako příď lodi v mlze,

úkosem tu a tam zahlédnete štěrk,

místy snad i trs trávy nebo zaprášené kvítí,

a pak se, nahrbeny jak delfíni ve vlnách kolem přídi,

začnou vnucovat kopce. Můžete tomu podlehnout

a můžete to nechat být, mějte však na paměti tohle varování:

ta pole, jež vyšívá hbitá jehla vašich očí,

ať nejsou příliš sametově zelená,

a starý statek, kolem něhož procházíte,

ať nemá nabílené okenice, ať moc nezavání domovem.

Právě z takových Potěmkinových stodol
s čerstvě namalovanými muřími nohami na štítech,
z jejich blyštivého přítmí, z jejich chřestění ohlávek
a sladkého závanu siláže, vyrazí najednou
kočka s lebkou místo hlavy.

Zapamatujte si jedno: cokoli si v představách vytvoříte,
to pak budete vnímat; a cokoli budete vnímat,
bude-li v tom pořádná vášeň, ať už láska, či hrůza,
může začít projevovat své vlastní vrtochy, svou vlastní sílu.

Proto vám nejlépe poslouží

netečná a nevraživá obezřelost, nepřeženete-li to však,
neprojevíte-li přílišnou úzkoprsost, neodmítnete-li
vytyčit si nějaký svět, nebudete-li si zužovat zorné pole
na dohled kolem šátrajících bot -

jež koneckonců zrovna mohou, jak vás brzy napadne, přecházet
po shnilém mostku přes neviděnou roklinu.

Musíte si dokázat přivést na mysl
krajinu, jež ani nestojí za pohled, nějakou tu
skličující nížinu na konci ledna, porostlou travou
suchou jak lišejník a lišejníkem jak z olova,

tak nevrle prostinkou zemi, že ji občasný pohled
či lehká lhostejnost najisto zafixují.

Ten výhled bude natolik bez života a bez listí,
že by měl zaplašit byť sebemenší pomyšlení na léčku.

Přesto však kolem cesty nestrpte jediné křoví,
mohlo by se totiž třást i čímsi horším, než je vítr;
zřekněte se všech stromů a jiných úkrytů; odvalte
ten balvan, který za vás nastražila
rozkmitaná postava; především zastavte
toho známého cizince, který nad vámi postává
a se servaným výrazem se po vás napůl otáčí.

Na tomto místě bych rád podotkl, že usilovné plahočení
vás jaksepatří utahá, a zničehonic se bez varování,
jako když stará cívka s filmem přeskočí v promítačce,
budete šourat šedavou předsíní, pak
kolem sloupku zábradlí a potom do schodů.

Pokud by k tomu vážně došlo, přizpůsobte se okolnostem,
a pokračujte dál, přičemž se zařiďte podle několika pokynů:
jistou část svého myšlení vyčleňte na ostrahu
okolí budovy, při procházení místnostmi
nenechávejte nic za sebou,

před každým prahem se však svlékněte z veškerých vzpomínek;
zároveň vás nesmí ani napadnout otevřít byť jediné dveře,
dokud nebudete s to odhadnout, co leží za nimi.

Navzdory zdánlivé rozloze, navzdory tomu,

jak vás zprvu ohromí stylem či funkčností,

dokáže ta strmá stavba, v níž se nacházíte,

improvizovat jak dým. Když po hmatu sejdete do sklepa,

po štěrkem posypaných schodech, kolem pojistek,

a protáhnete se mezi plátěnými zahradními křesílky, vynoříte se

mezi sloupy v kryptě nějaké katedrály; odtud se pak

s obočím zářícím karbidem prokopáte

skrz nánosy drti a kamenité tunely až k hlavní šachtě.

Vzápětí kolem vás seshora proletí zdviž a zmizí vám z očí,
před ní se boulí čelba, zvrásněná dírami od sbíječek a vrypy,
které se záhadně připodobňují hieroglyfům.

Zda vynořit se uvnitř rozlehlého

kamenného stanu, do nějž se bezpečně uložil Cheops, anebo

vzít zavděk nabízeným úkrytem z vlnitého plechu,

jenž promění se okamžitě v prázdnou barabiznu,

to záleží jen na vás. Musím vám ještě říkat,

čemu se vyhnout? Vyhněte se příjemnému pokoji,

v němž stojí jakási žena, usmívá se pro sebe a do vázy dává

žluté kosatce. Nenechte si poplést hlavu myšlenkami na to, že

je oblečena do žluté, pružná a hladká jak dřevo citrónovníku,

nenechte se zavést dovnitř, k záclonám, které se nadouvají

jako plachty, do nichž se opírá vítr,

poletují a zvedají se, dokud sem z parapetu

nedorazí sprška slunečního svitu, potom poklesnou,

a zahřejí i ochladí lože lásky. Není ve vašem zájmu

nechat se zdržovat hrůzou nebo rozmilými pozornostmi,

které by to vše nutně obnášelo,

musíte se naopak držet stále nejasnějšího kursu,

našlapovat jako na vodě, kolem drolivé vyvřeliny,

kloakami chodeb zabedněných hotelů, přes podkroví

plná skelnatých vycpanin, vléct se dál

jak omámený požární inspektor. Doufáte hlavně v to, že

v jistém bodě této cesty bez cíle, vevnitř či venku,

když to budete nejméně čekat, uprostřed chůze, jenom tak,

tak jemně, že to ani neucítíte,

zamíří na vás laskavý vražedník Spánek

a prožene vám hlavou kulku.

Cože, vy jste snad pořád ještě vzhůru?
Tak to musíte risknout další změnu kursu a strategie.
Zapomeňte na to, co jsem vám říkal. Otevřte oči
solidní černi nejen ve vašem pokoji,
nýbrž i na nebi, jež je, jak věříte, nad ním,
a jehož hvězdy, i když v dohledné době spadnou,
neustále nás co trosečníky zaplavují krásou.

Promněte si tedy oči klouby na rukou a uvidíte

skotačit fosfen jak oheň svatého Elma;

nechte si hlavu trčet přes polštář,

ať je jak loďka na rozbouřeném Genezaretském jezeře.

Vydejte své myšlení všanc věcem v jejich lopotivém shonu

poplašených ptačích hnízdišť, nastavte ho kulometné palbě,
nechte ho opadat jak květ, a z toho potom rázně vykročte
tím silným snem, jenž si vás vyvolil.

Jste už snad znovu na cestách? Jestliže ano,

nechte se vést podél medem zalitých luk, jež by

zlákaly snad i vlka, aby se popásl, a remízků, v nichž nejste vy,

nýbrž odpověď na vaše poddajnější já, ta přirozenost,

jež dokáže unést štěbetavé veselí drozda

v průsecích světla, i velebit,

už bez listí, neplodný, suchý kašel zimy.

Až se ocitnete, a to se může stát,
na křižovatce u stromu ověšeného oprátkami,
nezakrývejte si oči: stín muže ukotveného ve vzduchu
by vám pořádně sedřel čelo,

naopak vzhlédněte a pohledem sneste svého bratra dolů,
ačkoli mu už oči vyklovaly hnědočerné vrány.

A co se týče směru, jaký ta vaše cesta potom nabere,

0 tom už nemám zdání. Dlouhé putování vás snad
vyzbrojí pro mírnou vznešenost, anebo s vámi spáry
nočních můr mrští bůhvíkam, stranou všech cest, někam, kam
jen vrána doletí, a tam stanete tváří v tvář své nejmilejší hrůze.

1 tak se vám ale při troše štěstí může dostat

úplně bezstarostné chvilky, jako když člověk na pevnině

ucítí občas závan moře: ujdete klopýtavě

pár kroků a utonete v dřímotě,

na téže pasece, na níž v tom starém příběhu

jeden světec našel Višnu, jak spí

celý zabalený v máje a tiše si sní poblíž tůně,

na jejíž klidné hladině veškeré obrazy

leží tak čistě, nezměrně, právě tak, jak tam přišly.

LÁSKA NÁS VOLÁ K VĚCEM TOHOTO SVĚTA

Oči se otvírají do skřípění kladek
a ohromená duše, vytržená ze spaní,
zůstane na chvíli viset bez těla, prostá
jak klamný rozbřesk.

Za otevřeným oknem
máchají se v ranním vzduchu andělé.

Jedni jsou v prostěradlech, druzí zas v blůzkách
a jiní v spodničkách: opravdu tam však jsou.

A zvedají se naráz v tichém vzedmutí
ryzího blaha, a vše, co mají na sobě,
plní radostí neosobního dechu;

a poletují na místě, ukazují
hrůznou rychlost své všudypřítomnosti, hýbají
se a stojí jako bílá voda; a znenadání
zemdlí v tak strašně zahloubaném tichu,
jako by tam ani nikdo nebyl.

Duše se odtrhne

od všeho, na co se už už rozvzpomíná,
od úplného zneuctění každého božího dne,
a zaúpí,

„Ach, kéž na světě není nic než prádlo,
nic než zarudlé ruce v sloupu páry
a čisté tance před zrakem samých nebes.“

Jenže jak slunce rozpoznává
žhavým pohledem barvy a tvary světa,
duše zas sestoupí v hořké lásce
přijmout probuzené tělo a změněným hlasem
říká, zatímco člověk zívá a vstává,

„Sundejte je z těch pitomých šibenic;

ať mají záda zlodějů plátno vybílené,
ať se to zčerstva svléká milencům
a nejtlustší jeptišky ať čistě povlávají
v temných hábitech a

drží si obtížnou balanc.“

OMLUVA

Slovo uvízne větru v hrdle,
vítr se točí v poryvech žita;
z jablek na stromě občas
do všeobecného ticha ukapává tma.

Ty, v zelených šatech, s jasným hlasem a hnědými vlasy,
ty, jež přicházíš po polní cestě, ty, jejíž jméno pronáším
jemně, ty mi, má lásko, odpusť, jestli ti také říkám
slovo ve větru, jádřinec jablka, záštita travin.

ŠALOTKA

Kulaté stroužky
tvého zadku, žilkoví
na tvém vypouklém bříšku, táhlá
štěrbina tvého pohlaví -

Tenhle kormus je zasazen
do silných stehen; vyhánět
z něj vidím štíhlý stonek
a zářivý květ.

POSTESKNUTÍ

Vskutku je každá láska obrazem té božské,
a každá je čistá. Ficino

Pročpak mi při hovoru s vévodkyní pokaždé
škrundá v břiše, proč popotahuji? Proč je to
vždycky jen moje ruka, jež jí zvrhne sklenku
do slánky od Celliniho?

Tvrdý jak pařez, neposedný jak dítě,
dvacet let snažím se tu stát dvořanem,
a stejně nejsem schopen sebemenší zdvořilůstky,
bonmotu, písně, vtipu,

občas se ptám: co mě to ve mně nemá rádo?

Že by ten sťatý kapitán, co by se k ní
měl přiřítit jak příboj a k nohám jí shodit
kořist, kterou jí naloupil,

a v mžiku rozbil by ty hradby její pýchy?

Jí prosté fígle nevadí, možná by ji i

blažilo, kdyby s ní někdo jednal jako s děvečkou,

bezstarostně a mile.

Či ten modloslužebný bloud, jenž je ve mně skryt,
jenž měl by v strachu z její proměny okouzlit chvíli
krotkými vrabečky a marnou loutničkou
a čarovnými příhodami

o dceři krále, v horách do spánku zakleté,
jejíž zachránce princ zdržel se útrapami
v pustinách, slujích a propastech světa,
teď k ní však spěchá navždy?

Či snad mi škodí kněz, jímž bych se mohl stát
v kamenném háji její svatyně?

Volnější nežli loď na moři je, když modlí se
s pokrytou, skloněnou hlavou.

Zpovídat ji a zpovídat se jí
z obdivu k její kráse, hledat u ní přístaviště,
cožpak bych jí tím neposloužil líp? Cožpak bych
pak neměl pevnější ruku?

Ty troubo, jen si tu toč tím sklíčkem,
co vrhá světlo čisté jako voda.

Jak vyznat se v ní, když bělostnýma rukama
sklopí si duhu jako vějíř?

Ach, milá, múzo, milá, ach má lásko,
s tebou každičká chvíle zrovna letí,
tvůj blekotavý služebník jsem vždycky byl a budu,
v tomto i v onom království.

HÁDANKA

Pro M. M.

V tom dalekém a hustém lese,
kde ukrývám se v kruhu z kamene,
tam po příšeří nedívej se,
nehledej kosti v zemi pohřbené;
jsem totiž samý jas, jsem bez těla,
paseku topím v záblescích;
listí tu zespoda září do běla,
stín leží tu na větvích jak sníh.

BRAMBORA

André du Bouchetovi

Pod zemí roste, slepá a všedně hnědá;
vypadá skoro znetvořeně, je celá zkrabacená,
prostá jak půda, přesto se v ní jak v zemi tlačí vše.

Když rozřízne se za syrova, zavoní chladně a čistě,
z pórů příštího pokrmu prýští kyselé minerály;
jako by člověk vlámal se do zvláštně oživlého hrobu:

je v tom chuť prvních kamenů a rukou mrtvých rabů,
vod, jež lidé pili v prvopočátečních lesích plných děsu,
odštěpků pazourku, rašeliny a uhlíků z pohřbených táborů.

Když umyje se pod kohoutkem, zablyští se ornát slupky
žlutavě, když se však natrhne, odhalí se skromný vnitřek;
když jeho běl vyschne, zmodrá a zesmutní jak hladové ruce.

Vzpomínám si, kolik lidí loupalo tiše brambory
do otřískaných kbelíků ve všech těch chladných, tmavých
kuchyních, za všech těch válkou zmrzlých večerů u okna.

„To brambory nás zachránily, to díky nim jsme naživu,“
říkali potom a znělo to jak chvála

přisprostlých zemáků, moc všedních, než aby se střežily či kradly.

Ve špatných časech Sikh i Senegalec,
vandrák i vidlák, tělo Ježíše Žida,
zbytkové ctnosti, to všechno se sní; přežijeme.

Co neztratilo chuť, to nás vyfutruje,
a my chválíme, co zachrání nás, co uspokojí naši potřebu.
(Zanedlouho zas přijdou balíčky s alžírským ovocem.)

Ach, ta odvěká brambora, ta nesnese pozlátko,
nepotřebuje živiny od císařů, pokvete všude,
schovaná přírodou, spolehlivá, umíněná a slepá.

Možná jste si povšimli nati, již žene do vzduchu:
je komicky jemná, občas má nevalné kvítky,
nehezké, mléčné, pohledné jenom pro hlad.

ČISTOTA

Ve všech čistých věcech dlí palčivost,
v dlouhém pohledu laně, v zvonění kladiva za svítání.

Když spatříme vědro průzračné vody,
dáme se do úvah o ryzí poctivosti.

A stejně je nám tehdy, když sníh přes všechnu svou měkkost
víří v ocelově tvrdých formách, když k nám bez ustání
natáčí líc a zanáší náš zrak
literami odvěké dědičnosti.

Kdysi mě v borových hájích ona obrovitá jemnost
docela ohromila a oči mi obestřela sítí vidin.

Málem jsem si ani nepovšiml všední jižní říčky,
bahna a mlhy, jemného šplouchání vesla,

a už jsem bloumavě spěl na sever, skrz zdvižené závoje racků,
skrz stále ostřejší křik, kolem mlžných, modravých mýtin,
zakotvil jsem u nádherného, neposkvrněného města,
kam živou duši nikdy noha nezanesla.

Vizi toho města vynutila si má mysl:
ze zvonů sypaly se pravdy jako drobné, dál a dál,
a lidské hlasy, nesoucí se přes vodu,
zpívaly čisťounce a sladce jako ptáci.

Má mysl tam však došla na pokraj své marnosti;
co tíží jasné tóny zvonů, to jsem nechápal,
pak padla mlha a ty čisté hlasy ztichly;
smysl těch krásných slov se mi už ztrácí.

LHANÍ

Prohlásit na skomírajícím večírku, že zahlédl jste vlhovce,
ačkoli jste dlouho žádného neviděl, rozhodně neuškodí.

Na vaší reputaci vypravěče interesantních historek
to nezanechá šrámy, zvláště když rychle změníte téma,
ba ani jemnou pavučinu lidské důvěry
takový graciézní výmysl nepotrhá.

Za chvíli však, zrovna když s přímo nakažlivým nadšením
začnete o golfu či daních, nebo o něčem podobném,
přičemž se zobák naběračky noří do bublajícího ledu,
možná vám po zádech přeběhne mráz z náhlého vyrušení, možná
nad hlavou uslyšíte zaváhání neskutečných křídel.

Ne že by svět byl sám o sobě nudný:
víme přece, co nuda je: tupá
nedočkavost zuřivých choutek,
netrpělivá touha, tlumená naší apatií,
nutkání dělat, tvořit. Přísně vzato ovšem
nevytváříme zhola nic, nýbrž jen vydáváme svědectví
o tom, co každé další ráno přivedlo zas na světlo:
zlaté kříže a římsy, úžas

z okenních tabulí, průduch pro turbínu, již přírodní zákony

roztáčejí za mřížkou na střeše bufetu,

a potom tráva, vlhovci a kromě nich, na druhém konci města,

na vznosných pastvinách, pořádný panák,

s patřičnou pompou, a k tomu kamení,

jež nyní začíná stahovat stín a ve vzduchu

za sebou nechává jiskřivou stopu. Veškeré tyhle věci

jsou na svém místě před námi, dřív než se podíváme,

či zapomenem podívat; jsou tam, ať už je vidí čili nic

náš zrak či dvanáct tisíc očí včely,

navzdory našim cílům a potřebám.

Stejně je tomu s jinakostí, již nelze jen tak přejít,
s úplným zatměním či sněhem na růži,
a také s tou nejzřídkavější představou: s ničím.

Co je to koneckonců jiného než něco, co se postrádá?

Jen voda z vyschlé studny,

jež chystá se k útoku na útesy Labradoru.

Hle, co tak roztrpčilo arcipopírače, když se vynořil
z Pekla, aby racionálním okem prozkoumal
kobky a nebesa daného světa,
který mu nemohl být než dalším žalářem:

Není pak divu, že se tvářil, jako by tu ani nebyl,

jak mezi mřížemi bloumal sem a tam mezi pilíři Edenu,

v černé tmě plazící se při zemi, s rozmrzelým sebezaujetím

cosi si stahoval a ztemňoval;

když se pak vzdálil, zvedlo se to

a v záři slunce zas překypovalo skotačivými odstíny.

Pravému tvoření se víc než sebevydařenější klam

přiblíží pohled na ocas pestrého drozda,

jak na pustorylové větývce vyvažuje

lehounkou, nachýlenou páteř; či pohled na věc ještě lehčí:

svlečenou tuniku cibule, odstrčenou

ke straně osvětleného prkýnka

a rozhoupanou špásovnými proudy, kterak otiskuje

světlý, žebrovaný stín jak roztřepanou plachtu.

Podivné: nejvíc je věc sama sebou, když se k něčemu přirovná.

Oko se zamlží, bazalka voní jak hřebíček,

řeka se potáhne ledem až k přehradě a vylije se

na zbité skály pod rozdrcenou sklovinou

a na dvorku vedle hromady pilin

se něco velikého strašně trápí. Buď je to

uvolněná plachta, již naříkající vítr

co chvíli nadouvá a zplošťuje, anebo postřelené zvíře,

které se zas a zas zkouší postavit.

Copak to, ačkoli pro bolest neexistuje jiný výraz,
nachází potěšení v nejkrutějším přirovnání?

Cosi v nás samých, cosi jako zpěv toho drozda

v křoví u souseda za šedavého rána,

co sladce nebo drsně přihlašuje se

sám od sebe k četnému příbuzenstvu. Je to zpěv

prvních pramenů, vlévá se rovnou

do velkých lží, které se vyprávějí s očima napůl zavřenýma,

jež mají pravdu na dohled: do příběhu o Cheirónovi,
mudrci s divokým srdcem, jenž
zasvětil hrubého Achillea do tajů lyry,
či o té zahradě, v níž poprvé jsme přišli
o prostotu přání a vůle a vzápětí zapomněli,
z jaké příbuzné nádhery vzešly veškeré věci,
aby pak na sebe vzaly rozptýlená jména; a rovněž

0 té záležitosti se zadním vojem, který pár Gaskoňců
zaskočilo v Pyrenejích,

záležitosti, jež se po tři či po víc století
utvářela v temných jeskyních Francie, až nakonec
prolila krev Rolandovu:

ten podle toho vyprávění zůstal svému králi Karlu

1 holubici, jež dala vzniknout skvostně sladěnému světu,
věrný až do smrti a zostudil samého Ďábla.

MATOUŠ, 8,28 N

My gadarénští, milý rebe,
nejsme moc asketičtí; zabýváme se tím, co vynese.
Takzvané lásce, jež zas zaměstnává tebe,
vyhýbáme se cíleným uvolňováním agrese.

Chováme neochvějnou víru v prosperitu.

Náš potenciál se den za dnem zvedá.

S naším domácím produktem se na charitu,
jak uznáš, myslet nedá.

Je sice pravda, že míváme hrůzné vidiny,
že nás občas neznámo proč posednou běsi,
že trpíme, i když se u nás kromě spodiny
obhroublých mravů každý děsí.

Víry v prostřené stoly a plné žlaby
by se však leda hlupák vzdal.

Musíš-li vybít naše vepře, aby
nám odlehlo, radši syp o dům dál.

NÁMĚSÍČNÍK

Obličej vklíněný do tmy polštáře
jak čepel sekery uvízlá v pařezu,
nos i ústa málem bez dechu,
v mysli má prázdno.

Pak se však roleta

vzedme dovnitř a poodhalí popelavý měsíční svit,
zavlaje a zas chvatně třískne
o drátěnou okenní síť.

V takových pokojích rodívá se
trýznivý sen; on ale zatím neví,
zda ho tu uvnitř drží únosci,

či zda ho zvenčí obléhají nepřátelé.

V tom snu je nyní na nohou

a šine si to mezi povědomými obrysy, mezi obrysy
znejasněnými snad prachem z podkroví
či podvodními kysličníky,

dokud ho nevyburcuje
matný třpyt kliky a z otevíraných dveřích
nevykoukne obsidiánové přítmí, z něhož se vynoří
osm špiček střevíců, srovnaných do řady.

Před tím netělesným dozorem zas

dveře zavře a začne se

probouzet, v očích se mu pomalu rozjasňuje,

uvědomí si, kde je,

a setřese ten sen

nadobro, až na to, že později, už za denního světla,
když kráčí ulicí či chodbou
za jasně vytyčeným cílem,

jak spodní proud se mu nakrátko vláme
do dobré nálady podivný pocit,
dojem, že je na smrt obklíčen
a potřebuje výkupné.

V LIMBU

Copak to ve tmě rachotí? Rolety v Brewsteru?

Tak to jsem malý kluk a spím si u moře,
leda že by to lomození lezlo
ze zohýbané vrtule ve stropě pokoje,
z klimatizace v hotelu,

kam dorazil jsem tolik ztahaný, že už mi zmizel z hlavy.
Tak či onak bych na to už rád zapomněl a spal.
Poslouchej ale: pod oknem vojenského kvartýru
v strnulé francouzské noci jasně slyším
projíždět kolonu; pneumatikami dává
co proto prknům dřevěného můstku.

Když mysl, napůl vznícená, zažehne se a zhasne,
zdušená dřímotou, jakoby dětskou,
jakpak má vědět, kde se člověk octl? Právě teď
se v Bio Vascello rozvírá začouzená
sklápěcí střecha a ke hvězdám posílá
nakřáplé durové akordy velkého finále,
anebo se spíš ona pěna hudby, splývající vzad
jak dívčí šála nebo smích, nese až ke mně,
do mého dospívání a do noci v Jersey,
skrz niž se pozdní auto z divých kasin
podél utichlých domů žene za mou touhou.

Můžu si nechat zdát, že všechna moje já a všechny věky,
co nároky si dělají na zastíněnou tvář, již nosím,
snad v tomhle usebrání smyslů pozapomenou
na smrti i na dědice a dojednají smír.

To můj hlas se tu za to modlí; to můj hlas odpoví
zadrhlou vášní či řečnickou odmlkou,
přisprostlým žertem, vtípkem, plachým dotázáním -
ach, všechna má rozbitá nářečí v jediném;

Tenhle pomalý jazyk, jenž mumlavě skládá
mluvu zcelené duše, lapá po dechu
a poslouchá, jak světu chtěl by vládnout dětský křik.

Kdosi tu dýchá. Jsem to já? Anebo je to
tma, co číhavě se tiskne k dětské postýlce?

Leží tu ještě někdo vedle mě?

Mám za manželku krásnou třicátnici?

Vysoko nad hlavou se protáhlé šustění točí
po směru hodin nebo proti němu, dere se na východ,
v drtivém náporu vzduchu se naše zmučené vzdechy
pozdvihují z lože lásky, kolébky, smrtelné postele
a plují k navracejícímu se dni. A z ještě větší dáli,
odkudsi z prázdna, slyším, o čem jsem už slyšel,
slyším, jak bůh, jemuž se zdáme, dýchá zhluboka.

Až z toho všeho zašátrám po lampičce.

Pokoj se zhustí, náhle se projasní -
závěsy, hodiny, zrcadlo, které zarámuje
tuhletu mrkající masku, již mi navléklo světlo.

Jak rychle jen, když znova rozhodnem se žít,
jak kdosi kdysi pravil, temnější vědění mizí!

Jsem jen roztěkanou částečkou všeho,
zdeformovanou časem a přetrvávající touhou,
nedílně spojenou se spící rukou,
částečkou, co jednoho dne leží tu a naslouchá
rannímu zpěvu ptáků, bez domova a doma.
