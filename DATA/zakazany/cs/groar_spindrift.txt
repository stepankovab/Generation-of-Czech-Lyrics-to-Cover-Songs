



POČASÍ JAK HROM

K opatřením
vykonaným

před hrozící bouří patřilo:
obrátit, zabalit, odpojit,
zastavit, zabednit, zavřít.

Jenže zatímco dům vzdoroval,
nebesa běsnila

a já musela na hodinu složit ruce do klína,
vysypala bouře svůj plechařský slovník
poněkud západnějším směrem.

MOLO

Létem vybělené molo škubající šlapadlem
a plechovou kánoí podpírá teď na chvíli
čisté pravé úhly, obrostlé spáry těžké jako hlasy
plavolící po hladině, volající „hoď“ anebo „loď“ -
mně na tom nesejde. Jak tu tak škrábu,
mohla bych být hraboš nebo hýl
šátrající v houštinách po levici:
alespoň ten ví, co hledá.

Zdá se mi, že už to mám, když kopec odnaproti
promítne další svoje vydání
na lesk vodní hladiny. Molo i loď
nasáknou brzy večerem, a pak i tahle stránka.

To už si ale budu hovět v nachovém poupátku
vína a splétat výhonky světla z verandy
na druhé straně jezera, dokonale podobné té naší.

BEZESNÁ

Monotónnost cikád

jako bílý hluk tuhle z rádia,

když jsem naladila Mo Cheol Thú.

*

Motor ledničky přeřadí
jako šroub obrovské lodi
vlekoucí mě oceánem do místa
na půl cesty mezi domovem tam a tady.

*

Půjčený telefon

se vedle mě na podlaze nabíjí a pohasíná
jako sprška světlušek vytřípaná
z pronajatého jasanu.

JINDE

Máme tu svoje vlastní malé stavení:
tomelový strom, půdu, zápraží,
sklep, stropní větráky, zaměstnání.

Dlouho si nejsem jistá, kde jsem,
když těkám po jantaru semaforů
mezi Gales a Drumcliffe Road.

Dřevo natírám azurem
z odvrácené strany vln
za přístavní hrází ve Spiddalu

a kterékoli ráno mi k jatelině
do truhlíku zapíchne
vzorek slunečního světla.

Proradné srdce mi cuká
do taktu k línějším samohláskám
a vyššímu dennímu nebi.

Radši moc nemluvím a včera
u Walgreena jsem platila
lámanou irštinou.

Procházím všedními dny,
jako bych nesla sklenici
po okraj naplněnou vodou,

která mi přetéká do přízvuku -
cínového, decentního, dalekosáhlého
a oněmělého.

NAD RÁNEM

Zloděj aut rozpárá Lockland.

Během pár minut
už vrtulník

pročesává trávníky a noří se
nad protilehlé řady aut,
spořádaně natlačených u chodníku.

Ještě ho nemají.

Každou chvíli

mi roletu smáčí šokující světlo
a vrtulník mi své zmítané
vrčení roztahá po celém dvorku.

Větrák nad mou postelí
mluvívá v létě podobně:
samé poučky, výčitky a rétorika.

Sama moc mluvím: ještě se prozradím,
jak mumlám něco o odměnách,
předstírám, že rozumím;
potom odhalení, důsledky.

I já se tady skrývám. Minuty běží.

Musí tam někde být:
světla zhasnutá, celý přikrčený,
jen krůček od útěku.

Přetáhnu si přes hlavu peřinu,
počítám do dvaačtyřiceti a potom znovu.
Ze všech sil se snažím zatajovat dech.

SOJKA CHOCHOLATÁ

Půlka semestru. Děcka jako cáry léta
vlají mezi kanály s volbami a Irákem
a smějí se reklamám na Ojetá auta,

na prodejnu hummerů na Silas Road za městem
a na výprodej k díkůvzdání, co nabízí K-Mart.

I rádio váhá mezi dvěma ohni a ohniskem

napětí na frontě. Tématem pořadu je Marx,
takže přepínám. Stejně zrovna přišla chvíle
na vzpomínkové anglofilské dopoledne s Kumar

Family, některý z dílů Královské famílie,
nebo další z nesčetných způsobů, jak promarnit
pauzu na čaj tím, co se bez nadsázky prezentuje

jako hodinka televizní klasiky. Nicméně ani
kansaský věstník, ani osudy ohijských lánů
nás neodlákají od předplacené půlhodiny,

v níž William C. Williams čte „Mrkev obecnou“
v nahrávce, která evokuje dekády a temnotu,
zralou jako letošní hložinky, co zůstanou

ležet ladem, než zetlí pro absenci konzumentů,
nebo čehokoli chcete. Dva experti si právě
vjeli do vlasů a Debata dnešního rána je tu:

přou se jako o život a dost nevybíravě
se častují urážkami. Vypínám je a odcházím
se trochu zklidnit, abych na kampusu zkraje

odpoledne zvládla lekci tvůrčího psaní,
měla sílu uspokojivě motivovat svých
pár studentů, aby pokračovali v hledání

neotřelých cest za hranice nevyhnutných
suit emotivních týpků a oduševnělých dívek,
co se chystají do Anchorage, hned po květnových

písemkách, hodlají dopsat knihy a v roli servírek
věštit ve stísněné atmosféře severské pouti
se stoickou dráhou a soustavou visutých kliček.

Teď jim ale nezbývá, než se vymezovat proti
mému nabádání, že mi v úterý mají přinést
baladu. Potřebují inspiraci. Až se zapotím,

když dávám příklady, včetně Goldsmitha, Keatse
a plejády hulvátů, vzteklých psů a Angličanů,
všech samozřejmě v pravidelném metru. Hodí se

i zprávy jako špenát nebo E. coli a dostanu
tam dokonce Jerryho Swaima z bourárny
v Raleigh, co měl hrát Sinatru pro první dámu.

Rozdávám výstřižky: Kněží v obchodu s drogami;
Pokladní z lékárny obcuje s avatary;

Vyhýbavost prezidentových prohlášení;

Stadion Warthogs byl postaven amatéry;

Sue Zeller o důsledcích hádky v opilosti;
Nimrodův speciál k luštěninám na kari.

Studenti mručí. Ozbrojena neústupností,
formou a tradicí říkám: „Příště vás čeká óda.“
Zaznamenali osten škodolibosti?

Připomínám Sally sonet, co slíbila, že dodá.

S úsměvem opáčí, že snad po ústní z Hamleta.
Má mě za naivku nebo za cvoka? Hlodá

to ve mně, než si dám sauvignon s omeletou.

A to mám dnes ještě číst práci o Nelly Sachs
od někoho, kdo nikdy neslyšel o umlautu.

V televizi teď Bill Clinton hraje na saxofon.
Sotva přijdu k sobě, film ze života Vijaye
a Tigera je dost nezáživnou variantou k sexu.

Na tohle jsem stará. Jsem smolař, který z okraje
pouti sleduje kolotoč, těsně před rozedněním,
jestli naskočí jako sojka na klíček a zahraje

zprávu o touze, vzplanutí a probuzení.

KONĚ

Sušička dá úvodní dvě noty
vánoční koledy,
než vypoví službu.

Na řadě je sušák na prádlo,
samý kloub, balancující ve vaně
jako čerstvý koloušek,

jako by zhodnocoval překážku
plotu vzadu za domem
a zamlklý potok

lemující pole pod cestou,

jejíž zákruty jsem znávala jak svoje boty,

když on upárával svoje dny, krok za krokem,

s placatou čapkou a placatkou, hvízdaje si
stoupavou škálu, která se nahoře
překlápěla do příkopu.

Choval koně. Obehnal je čistými liniemi,
balil je do odložených kabátů a svetrů,
dával jim naše jména

a jednou na Štědrý den
s nimi šel postát; přinesl si
odtamtud hlas naplněný

poli ve středozemí a dechem,

který se valil nad nimi

jako vlhký flanel nebo vlající hedvábí.

POSTUPNĚ

Poledne

si ramenem

razí cestu

horkem

jako jezdec

v uniformě

na venkovské silnici,

volající

„Zůstaň tam“

na dívenku ve žlutém,

která se plouží

pár kroků

za ním.

Můj ztracený
otče, neodcházej;
za zády máš
skobu
stínu

a tahle chvíle
nám zůstane
stát

po stranách
jako natírané
sloupky vrat.

Tohle je

život,

který bych

pro nás chtěla:

budoucnost spočívající

jako vzkaz

na žlutém

kuchyňském stole,

připomínající ti,

že se máš

pro mě

stavit

cestou

domů.

OBÝVACÍ POKOJ

V mělčinách středozemí
ztrácí moře paměť.

Tolik z toho, co chce říct,
zní jako malý kluk
v tmavomodrém kabátku,
když běží přes kameny

a pak si dřepne
pod trojitá okna
otvíraná
do břečťanu
a závěsů mořských řas.

Výstřižky z novin
se tetelí, tak jako
červená tužka,
která všechno ví,
a stejně to potřebuje slyšet.

Odteď bude světlo
bezhlučné,
zkrotlé, jako by
tajilo dech.

Zeptejte se na cokoli
obrazce kouře;
nůžky odpovědí:

„Ovšem, ovšem.“

PSANÍČKO

Černý bombasin s grogrénovým lemem,
spona se štrasovými motýly a řádkou
zkosených pajetek přišitých klouzavým stehem.

Rafinovanost. Rtěnka určitého odstínu,
bronzující kompakt, prestiž
gravírovaného pouzdra na cigarety.

Smaragdová výložka připomínající muziku
z tanečního sálu nebo lesk
sobolích očí na norkové štole,

jejíž tlama kopíruje tvar
trhliny v saténu, ne větší než
tělový nehet na jejím palci,

kterou pět křížků
proklouzlo jak malé mince
mihotající úvodní tóny

foxtrotu nebo staromódního waltzu,
který si nikdo, ale nikdo
nepamatuje.

SVÍTÁNÍČKO

V noci jsi prý slyšel šelest klavírních souzvuků;
jednou ses probudil a uviděl mě, potom znovu.

Pak už jsem tam nebyla. Pod postýlkou vyslovilo moře
jakoby tvé jméno: jako by ses utopil.

Ráno se horečka odplížila

jako pes vylákaný vřavou městem vykrmené,

všednodenní, z plna hrdla vyzpívané ptačí písně.

Voláš mě. Dal by sis toast.

Stromy jsou jak troud; světlo dřepí v jejich stínu.
Nadzvednu ti hlavu, vlasy ti splývají
na polštář jako voda za odlivu. Nabízím
hrníček s pítkem. Přijímáš a dlouze saješ.

Ať ti nikdy neublížím víc než tím, že jednou umřu.
Lehni si na bok, miláčku, budu se dívat, jak spíš.
Odevzdáme svůj čas ránu, potom odpoledni.

Jsem tady, vděčná, odhodlaná.

PASTORÁLE

Já to zkazila.

Za třicet čtyřicet let
to uslyší znovu
a nebude to jen
klarinet kukající
v houštině smyčců,
ale její dávno mrtvá matka
v zástěře s francouzskými sýry,
jak se k ní otáčí od dřezu a říká,
„Teď poslouchej, teď to přijde.“

*

Pouliční svítilna

mého laptopu se nahodí

a automatické světlo v poschodí

rozvlní dvě zlaté rybky,

což jsou jediné živé duše

uvnitř těchto zdí,

pokud nepočítám sebe.

*

Po vzoru šeříkových poupat

na jeho černých rukávech

vyžaduje

jeho pyl,

abych byla

jasnou noční oblohou,
jejíž nové hvězdy
jsou po tisících
vyzývány,
aby kvetly.

JINDE

Děti hlídám po Skypu,
snídám k jejich obědu,
obědvám, když večeří.

Oprašuju uniformy, vyptávám se na fráninu,
přemlouvám je ke cvičení, probírám i Přátele
a kontroluju přístup k Bebu.

Hedvábné tvářičky hladím přes monitor.
Jsem pět tisíc kilometrů pozadu
a pět hodin v mínusu.

Jak málo by stačilo -
jediný překřížený drátek,
narušená virtuální vzdálenost -

aby se ty napojené hodiny
protáhly do staletí,
aby se mi pozadí

plochy vymazalo
do Botticelliho modři,
obraz webkamery

se rozvlnil a zpěnil,
pronášeje starobylá slova
do mořské vodní tříště?

Nebo, pokud tohle selže,
abych byla střemhlav vržena
do vzdálenosti světelných let,

do pokoje se zastaralým laptopem,
kde skypuju a skypuju
a nikdo se mi neozývá,

kde googluju svět,
jestli dneska ráno
vyvolává

kolo syna na zahradě
nebo sukni dcery
na prádelní šňůře?

BODEC

Slovo ze sna nebo několika, nabodnutých
na něm jako staré účty. Něco jako průraznost
vystouplé klíční kosti; rozloha antické krajiny;
památeční brožka na živůtku z brokátu;
buclák až po okraj plný mléka nebo medoviny;
cívka tancující jak ztřískaný buran na blátivé cestě;
přejaté, bláznivé věštby v cizím jazyce;
pochybný původ vzdáleného bratrance; pohádka
z Balkánu, celá naruby a samé kosti;
ruční vazba s potiskem v indickém inkoustu;
vlhovec v kaštanu či ve vysokém hloží;
zákrsek bez listí, po kotníky zadušený mechem;
hrstka ložiskových kuliček rozevřená nad bodhránem.
Bledá kůže. Přátelé a příbuzní. Další podlomené věci.

NA VERANDĚ

V hotelové hale nedělního odpoledne smlouvám
se vším, co je jinde. Nahoře to děti rozjíždějí

se dvěma nováčky z ulice.

Pomalu zabírá víno. Naslouchám táhlým akordům
z okrasných, prerafaelitských rukou vrby,
ale ani to není ono. Chybí tu nehybnost,
hra vypůjčených příběhů a osudových chyb. Dcera je
rozverná a nedočkavá; syn statečný a vlídný.

V této váhavé chvíli jsme jen jednou

z nepravděpodobných odpovědí světu tam venku.

Veranda v Domově pro seniory.

Všichni ti ještě živí jsou zaujati

přišíváním knoflíků, štupováním slov,

probíráním pohlednic, náklonu ve waltzu, vstupenek

ve starém breviáři, růží a toho, zač máme důvod být vděčni,

za čaj v termosce přinesený až na pole,

její bílou ruku mávající od branky,

rozevláté vlasy, tak černé na bledých ramenou,

která mu dovolila líbat, jako malému chlapci,

o prosluněných nedělních ránech u nich v pokoji.

Veranda jako křišťálová výletní loď čekající
v ústí zátoky. Zalití sluncem jsme jati závratí.
Vychutnáváme si, jak nás teplo tiskne do lenošek
jako vzor šatů do saténu a satén zas do kůže.

Z jídelny v poschodí zalétá sem

společenský hovor příborů s krájeným porcelánem.

Křik z venkovního bazénu je jako vodní tříšť
na palubě lodi. V hale začíná módní přehlídka,
hudba dole cinká jako lehce líznutá dáma.

Někdo volá „maminko“. Jiný se dává do smíchu.

Tímhle, myslím, končím s metaforou. Veranda
nikam nepluje; žádná jiná verze přítomnosti není
rozložená v trávě jako zahradní stůl za setmění,
s ubrousky ještě složenými a jídlem dosud netknutým.

Volají mě; volají z životů, které neřinčí,
když zaduje vítr, takže vrba vysloví na skle
něco, co zní jako jméno nebo souřadnice chvíle,
která jednou promluvila za celý život, přestože tiše.

Tady to je, můj riff a šifra: skřípění, když vstávám, potom „Ano“,
pak něčí zakašlání, když zaklapávám notebook a odcházím.

KRABICE

Otevřený koncept našeho posledního domu
noc co noc pulsuje a kontrahuje. Trávíme je
vedle sebe, sečtené a popsané;
hodiny věnované hudbě, která je skládá
do diskrétních tvarů jako ptačí origami.

Není to naše vina, že to, co pouštíš,
otevírá a zavírá krabice s vodou
jako maják ve tvém snu;
že jedna leží převrácená; že všechny
roky, co jsme tu prožili, odtečou.

DŮVĚRNOSTI

Kde se tam na dvoře vzalo
to paví pero, pošlapané, polámané,
planoucí oko zkrotlé blátem?

Naposled jsem ho viděla v cínovém džbánu
na krbové římse, tak sebejisté,
až se celý pokoj klonil k jeho kráse.

Tak něžně jsi ho nesl
na rozevřených dlaních,
jak závoj nebo úřední psaní.

Polož ho tady na noviny,
než si lehne a otevře se.

Pak se dáme do práce.

schodišťová Šachta

To, na čem mi záleželo,
vytáhne z dnešní noci
spokojený spánek.

Slyším, jak se nádoby
spouštěné šachtou dolů
sunou zase vzhůru,
obtěžkané nákladem
svých snadných snů.

Slyším stroje
pod okapem,
kyvadlo

přes čtyři patra,
rozhoupávané
a zastavované
zvedáním
průsvitných,
propadlých hrudníků.

Vím, že někdo
to bude muset vytahat
a rozlít hrnky jako rtuť
na tyhle

chvíle nad ránem,

ale vím taky,
že já

to nebudu.

PÍSNĚ O DEŠTI

Svět v dešti vrže, pučí
jako koule celofánu
na dlani někoho,
kdo tady není.

*

Osmnáct dní v jednom kuse. Celou dobu nic
než ten monolog o drobných křivdách,
což je taky jeho jediná, nekonečně omílaná
milostná píseň.

Když dosedám na straně spolujezdce,
pár kapek z posuvné střechy mi na tričku
vyrazí na levém prsu minci vlhka
a dotíravé spílání stěračů se sladí
s vřískáním novorozence, který má hlad.

*

Z ničeho nic vykouzlí déšť pravé úhly,
jako Bartákovy houslové duety,
když vezmou vervu cikánskému nápěvu
a vkráčí pyšně do kaskád a hádanek.

Pradávný déšť - samé grimasy a třpytky -

protáhne dvorkem své omšelé metafory

a potom neví, jak slézt dolů

z lesknoucích se chůd podpírajících tuhle chvíli.

Popírá každé naše slovo, zahání nás do úzkých,

jako bychom neposlouchali tutéž muziku,

volali na sebe z oddělených místností

přes časově nesladěné odmlky

nebo přes pětihodinový transatlantický posun,

a kupí naplaveniny toho, co by se dalo říct.

POKLOP

Po celý den nasávala voda klid,
aby ho večer shodila na róbu v barvě onyxu,
spoléhajíc na důvěrnou blízkost
protřelých kopců a zkušeného nebe.

Nikomu nic nenamlouvá.

Vážkám ani pakomárům,

borovicím, měsíci

ani plavci - mně, která plavu dál

od břehu, vstříc temné podstatě vody,
kde pochopím, že nic - ani ticho,
ani moje nejasná přítomnost - nikdy
nenaruší její zběhlé, bezchybné utrpení.

Je tu poklop, který už odněkud znám.

Dneska ho nadzvednu a za každou cenu
se protáhnu dolů, kde mě hned obklopí štiky,
spodní protiproud i ta dvě utonulá mládí,

staré molo, které se jednou v noci
samo odpoutalo a nechalo unášet zpátky
za vnějškový lesk
až do nitra jezera.

OSTROV

Max Klinger, Die Toteninsel (1890)

Co bude s tíživými přízraky
v našich dvou pramicích; přízraky,
které jsme nakonec sami pověřili
vyrovnanými tahy skrz přítomnou chvíli
tvých vesel škrábajících inkoustovou černí
zrovna jako moje, sehraným odevzdáním
všech průvodních jevů společného tepu,
který dávno dokážeme rozpitvat jak větu
na podmět a přísudek, jak rým, to všechno
nevinně a bezohledně jako břemeno,
co žádným není, takže loďky zůstanou
beze změny, lehčí ani náznakem,
až budou prázdné?

ŽIVOTY JINÝCH

Ten dopis, cos mi slíbil, se sám napíše
ve svazku uliček plných hukotu z barů,
lahví dopadajících do závějí smetí, jazzových riffů,
náhlých spršek smíchu, tu a tam tlumeně volaného jména.

Stejně tak bych mohla z útesu listovat
archivem moře a hledat záznam osvětlující
mé cizopasné metafory, přiznávající mi trochu pompy,
uliční hymny kvasící noc co noc takhle nad ránem.

Co nahlíží to neústupné pobřežní dunění
životů jiných? Určitě ne doupňák v jeřabinách,
který aspoň na chvíli přestal drmolit osamělost.

Jistě ne kaligrafie cigarety, ke které není co dodat.

Jistě ne halogen obtékající ostrůvek verandy, vypichuje
tvou momentální a každodenní nepřítomnost.

SAD S MILENCI

Ona je v jablkových šatech s pajetkami,
oční víčka zdůrazněná leskem
vypůjčeným z jemné kresby
stovek listů.

Pozlacená v odpoledních,
nasátá v rumělce večerů,
odevzdaná lásce
je jako světelný klam,

i když pohled milence ji fixuje
ze spřízněné temnoty,
která propůjčí
vyústění touze.

Prozatím mu přezka splývá
s leskem její spony,
košile odráží sebemenší záchvěvy
vytržení v jejích dlaních.

To umění z nich dělá děti.

I když stromy ometají nebe
od prachu staletí,
nánosů stísněných pracoven
a pointilistických lamp,

i když filigrán ulic zdobí
svoje záměry a cíle,
i když listí mihotá
všechna svá minulá slunce,

není tu pochyb o újmě.

Světlo mezi stromy
je chodbou složenou ze zástěn,
které noc co noc zanikají. Tam
je zanecháme, roztoužené, okouzlené,

jak si je láskyplný svět přeje mít.

JEDEN PŮLROK

DUBEN

Dcera

si koupí svůj první parfém.
Jmenuje se „Jednou v létě“.

KVĚTEN

V mokřadlech ažury husí:
předvídám rozmarné odpoledne.

Červen

Posbírej den za cípy
čtyř bělostných hodin
a vytřepej ho
nad vysokou trávou.

červenec

V rádiu blankytné nebe,
okénka v autě stažená.

Tohle tedy znamená
mít přátele?

SRPEN

Jak tryskáč
zatahuje podvozek,
cukne to se mnou roky zpět,
k drobounkým šťouchancům
startujícím v mých útrobách.

ZÁŘÍ

Bodavá bolest v mém lokti se přiladí
ke směrovce školního autobusu před námi
a rytmu té písničky,
kterou nás obšťastňují z rádia.

Můj syn zná slova.

Tohle je můj život.

Ať mi stačí ke štěstí.

VÍTR A STROMY

Vítr se v podkroví stromů
navléká večer do kostýmů:

kordy střídá za lakýrky,
krinolíny za knírky

a cibule s drahokamy, sladěné
navíc s tlučením okenic.

Hned za oknem šelestí hedvábí
a na prahu špacírka ve slonové kosti

vyťukává moje jméno.

Ptám se, jestli se někdy něco změní.

Nejdřív mi stromy řeknou „Ne“.

Pak vítr řekne „Ano“.

MIMO MĚ

Hodiny se stohují jak misky. Nože

leží na leštěných bocích. Už jen trychtýř světla

nad zadním vchodem si je jistý sám sebou.

Déšť padá ve stozích: všechno ostatní tiší

samotu napěchovanou tvou nepřítomností, balancující

jak na visutém laně rozbíhajícím se do dvou stran.

Co že bych chtěla? Dokázat něco z těch řádků
protáhnout až k tobě; obrátit tě směrem k sobě;
aby úsporná žárovka nad vchodem osvítila tvoji ruku.

I vlas na tvém polštáři ví o všem, co se tě týká,
mnohem víc než já, jakkoliv se tebou zaobírám:
očima v barvě kapradin, kropenatým zápěstím

a tvým jiným životem, který se téměř nedotýká mého.
Přesto hodlám verzi tebe vtisknout mezi
nepoddajná prostěradla. Tohle je jedna z těch věcí:

svět pro mě znamená víc proto, že v něm jsi.

Usadíš se mimo mě, a tak se i já můžu zastavit,
lehnout si a nechat slunce

a napřažené stromy být.

Však ony si už poradí,

zatímco já si budu dál hrát s noži, hodinami

a pramenem tvých vlasů.

Není nic, co bych ještě chtěla.

Není to za mnou. Už ani nebudu.

TOUHA

Chtěla bych být
netečná

jak sokl nebo deska stolu,
jak pravý mramor z Karary
mít stinnou stránku
soustředěnou v žilkování,
jež zůstává
instinktivně netknuté.

*

Jenže jeho jméno
je mince hozená
na světlině
v mrtvém bodě,
lhostejno, kde jsem.

*

Jeho ve slabinách
bledá kůže
mi nedovolí
spát.

*

Pohrávám si už dost dlouho
s tuskulem a koupí.

Usadím se - bílé pírko
v rozevřené dlani světa.

TEXTOVKY

Ústřice se otevírá za úplňku.

Leonardo da Vinci

Pokud kdy byla slova znalá lásky,
co potom s nimi: zabalit do slunečního svitu
nebo jim věnovat krok, jímž ve skutečnosti zní
déšť, když kape z listů? Zavinout a poslat je po vlně
nebo po otevřené hladině měsíce, vyslat je,
aby zasvítila na displeji nové milence?

Lesk střevlí ve skalním plese má možná
k lásce stejně blízko - metafora právě tak
výrazná jak důlky způsobené vodní tříští
po dopadu na hladinu nebo deštěm na moři,
kde každá kapka razí měsíc připomínající nulu
z předčíslí telefonu, nebo středobod milostné aféry,
mýtinu k přistání odpovědi odhalující
stříbrným tónem jedno stříbrné odhalení.

NARUBY

Všechny ty roky pod střechou,
krby, bary, uhlazená slova,
letní byty splývající v jeden

bych obrátila naruby a rozptýlila
jako žhavý popel v ohybu cesty
rozvírajícím se před osvětleným oknem,
u kterého takřka jsem.

*

Vzpomínám na bílé tulipány,
svěšené květy dolů podél
nepropustné zdi mé koupelny,
dosahujíce zdání světla.

*

Odlož si měsíční světlo na ubruse.

Chce se mi políbit tě.

*

K čemu ten každonoční déšť,
pokud nemá sloužit jako polštář,
kterým ti podložím hlavu?

*

Vyber si sáh jehličnanů

jako štůček tkaniny

v černé a olivové, vyšívané hvězdy

s blankytnými korálky ve špičkách
větví všude, kam se podíváš.

Zatáhni větve těsně kolem nás.
Přespíme tady pod nimi.

PÍSNĚ O LÁSCE

Tvůj email se mihotá
v mé schránce.

A tohle jsou tvá slova,
neodhadnutelná, klouzavá
pod konečky prstů,
jako by se dotekem
dala aspoň
pootevřít.

*

Hned bych si tě položila
na kvetoucí vřes,
všechna léta mezi námi
jak plátno čistých prostěradel,
co nebylo a mohlo být,
vrátila bych bez váhání,
tak jako moře, co nosíš
na zápěstích.

*

Modřina na vlastním předloktí
mi vybavuje vzpomínku
na díru v tvém rukávu,
jíž bych ráda,
kdybych mohla,
prosívala všechen čas.

*

Záblesk mobilu
v dlani

je vzplanutím slunce,
v němž sedíme
a nasloucháme klábosení
hasivek a kapradin
a v němž ti vidím pihy dozrát
v odstín shodný
s mým.

*

Co si jen počnu,
až budu jednou stará,
abych psala písně o lásce?

AN TEACH TUÍ

Bodláčí, fuchsie, podlaha z plátů břidlice:
tenhle substantivní dům

má očividně na to,
aby přečkal staletí,

vsazený mezi močálovou temnotou
a pokoji obrácenými rubem k létu,

měsícům dětství v barvě slámy
podobajícím se jeden druhému

jako protilehlá okna v podsaditých zdech
obluzovaných slunečním světlem.

Čajová růže bouří u holandských dveří.
Déšť z okapů podupává na oblázcích.

Červenka, přehnaně sebejistá,
promarnila celé ráno v křoví.

Vědět tak, jak v libovolném jazyce
zachytit zvuk jejích křídel za letu,

nepotřebovala bych už ani slovo.

DERRYLOUGHANE

Večer kotví u Weaver’s Hill,
který se s ránem stočí k budoucnosti,
až po kraj naložený
smaragdy a nefritem,

dnes večer se nicméně tyčí, nesmiřitelný,
hned za hřebeny našich střech,

přičemž všechna lana, na nichž drží,
ústí ve vápenci zapuštěném v zemi,
který v sobě nese glazuru i drama
japonskou černí leštěného nebe.

ŽOLÍKY

Dvé měsíců trumfuje se v našikmeném skle,
vrhaje pochyby na vějíř postupek a skupin.
Kynoucí srpen se ovívá na lehátku.

Mohla bych tu vysedávat hodiny,
vyhlížejíc znamení vlastního návratu,
a se mnou by tu vyčkávaly oceán a cesta,
pláň plná zákrsků, pár telegrafních sloupů,
cukatura zídky, a pak auta vytřípaná
jako chrti v záludné zatáčce silnice.

Z jedné poloviny noci vletí dovnitř můra:
bude třeba přečkat dlouhé měsíce.

Vyložím tercku králů a postupkovou čtyřku.
Tak zase za rok. Přivezte zpátky léto:
dvé měsíců s kopcem uprostřed
tu pro vás zůstane.

VYSOKÝ STROP

Kdo maluje oceán
jako kluka v běhu,
ostrovy jak oblázek
poslaný po hladině?

Kdo halí Weaver’s Hill
do deky z oblaků,
rozvírá tepanou zástěnu
za skalisky s makrelami?

Modrá stezka klesá.

Nad krbovou římsou Clare
studie umělcovy rodiny
hraje dámu s úplňky.

NESNADNÁ BÁSEŇ

Žádný problém nemůže být vyřešen
na té rovině vědomí, z níž pochází.

Srpen mne zastihne
v darovaném domku
s okny v kaštanových rámech
a dveřmi v barvě fuchsií

a přesvědčí mě,
že Einstein se nemýlil.

Knihu o dokonalém štěstí
jsem už dávno vzdala.

Další na řadě je báseň
o stezích ogamem
na zápěstí sebevraha,

odsunutá ve prospěch
třicetiminutové kazety
s Vánoční muzikou 1998.

„Veselé vánoční“ v podání dětského sboru
při pěveckém spolku v Huddersfieldu
překryje rozvrzané hýkání osla.

„Tichá noc“ odstraní potíž
s podroušeným letním šerem,

pakomáři už se rojí
v jednom víru s vločkami.

Cože byl ten problém
se sonetem
o dešti v platanu?

Bylo to v tom, jak jsem použila „pěnu“.
Na víc si nevzpomenu.

PŘÍSTAVNÍ HRÁZ

Pohovořte k našim svalům o potřebě radosti.

W. H. Auden, Sonety z Číny (XVII)

Doleva k hotelu a zaparkuj, čumákem k Americe.
Svlékni se do plavek, ručník přes rameno, přepleskej
v žabkách asfalt kolem kutru s lodní lávkou,
dvou pramic břichem vzhůru čekajících na svůj čas.
Pokývej rybáři sedícímu na holci,
prohoď něco o počasí a vyšlápni zbývající schody
až k horní hraně. Pak to rozbal. Nepřemýšlej,
přitáhni kolena, zavěš se do modrých sítí,
odevzdaně, tu vteřinu máš k dobru. Lokni si oblaku,
stopu po tryskáči si přehoď jako boa z pér,
vlož do toho skoku každou kost i šlachu.

Zanoř se jen tak do přílivu,
jako by se tě to netýkalo. Odraž se.

Vymotej kotníky z kotoučů provazů;
rozčísni vodu, rozevři hladinu a popadni dech.

Vynoř se do srpna. A teď ještě jednou,
s vervou. Po hlavě. A s pokřikem.

KAPESNÍ NŮŽ

Nevinné sklouznutí a špička
ukazováčku mi zeje
na palec širokým řezem
tak čistým, že chlopeň kůže,
až po okraj bělavá
jako žábry makrely,
odstává jako nitka,
co trhnutím rozevírá vlnu
do lehounkého pulsu,
přívalu krve a soli.

VÝPADEK PROUDU

Svítím si tu ve vysokém stylu svíčkami v lahvích od loňské sklizně.
V časopise fotky zlatých šatů. Jen stěží rozeznávám text.

Vítr obluzuje popůlnoční chvíle, vytřípá do tmy obří bílé cíchy.
Světla aut slívají branky a ploty, do oken vrhají pláty indiga,
tu lapí hranu kamene, tu lomenou střechu, tu a tam telegrafní sloup.
Světy obrácené naruby: pokoje zaplaví tma, světlo stéká silnicí.

Chvílemi zašlehne můj mobil, který jinak němě dřepí
na krbové římse. Jako drn rašeliny. Jsem jako poslední vyslanec
zaniknuvší provincie - daleko od domova, až příliš sama sebou.
Úplněk visí na vlásku. Vážně jsem bez lásky ničím?

PURISMUS

Vichr instrumentuje
své téma samoty
a přehnaný lesk
deště hraje do noty.

Jsou jako slova, ta lživá,
co poroučí naslouchat rozumu.
Jenže i já jsem paličatá.

Mám všechny zdi bílé,
na oknech bílé záclony.

K čemupak je mi
černočerný výstřelek
ornamentu noci?

To, na čem mi záleží,

je ticho

úměrné

touze,

jako hudba provažuje
svoje hladiny,
nebo přímá slova to,
co leží mezi nimi.

Pomalu se učím
samozřejmosti

narůstající

v nutkání, zároveň milé
a náchylné k milování,

jež dojde naplnění.

PETRKLÍČE

Čtyřikrát jsem ruku, kterou píšu,
zanořila do chomáče petrklíčů:
jednou hned na úvod, kdysi dávno v dětství,
později v publikaci Durerových grafik
a pak v galerii ve Washingtonu, nepřeháním,
kde se nezdál být o nic víc anebo méně
svěží než to, co teď vedle mě na verandě
raší v květináči. Po mé levici petrklíč,
po pravici grafika s petrklíči
vytrženými z hlíny a kontextu,
až na ten nános zeminy na velínu,
skýtající právě tak konkrétní rámec
jako všechny ty úhledné, pravoúhlé linky.

Načrtnutý očividně v horizontálním

i vertikálním plánu - elán trsu listů

hrnoucích se do stran, až do okrajů

v hnědém inkoustu, co doslova hraničí s uměním.

Listy jsou dekádami, staletími,

každý se svou jednoznačnou konturou,

která má nulový význam. Ty listy

jsou tím, jak žijeme své dny, jak překrýváme

vlastní bdění zelenkavým, vyšívaným plátnem.

Kvítky jsou zjevením, zášlehem
nejasné záře, jíž měříme svůj čas.

Kvítky svět milují, a mají taky proč:
jsou nadějeplné, takřka krásné, skoro vpité
do pozadí zlatavého, šmouhatého vzduchu,
který je a navždy bude ránem roku 1526,
a tečkují pečeť kvaše

s úmyslem narušit výsledek

vrásněním těch nejjemnějších puklin,

které se zdají až dýchat;

sotva rozeznatelné jsou jako jemná výtka

rokům prožitým v mezičase,

jako by tehdy nebylo květů petrklíče

hodných odevzdání takovému světlu.

Už to mám - vždyť čekám od květu či kresby odpověď,
kterou jsem nikdy neměla odvahu chtít od života.
Myslela jsem, že tu vždycky budou petrklíče,
chomáče semenící po celý můj vymezený čas.

A ony tu jsou.

Vlastně chci říct, byly.

MOŘSKÁ TŘÍŠŤ

Tommymu a Eve

1

Co dělat

s minulým časem,
který, sotva připomenut,
znovu se zpřítomní?

Stejně tak bys mohl
hodit do moře kámen
a divit se pak,
když ti v noci
nedovolí spát.

2

Dvě patra nad mořskou hladinou,
dvě úzká okna a dvě široká.

Večer co večer fixluje kamenný krb
partičky karet, klábosení nad ránem,
žádné nové zprávy.

3

Telegrafní dráty

táhnoucí se polem,

kde jsme brali vodu

k spláchnutí dlouhé nepřítomnosti,

nechali tam šňůrou omotaný kámen

a pěšinu k sledování
osudu oblázků
a vysokonapětní nářek
sesílaný shůry.

4

Vybalíme věci,
povlečeme postele.
Zatopím v krbu
loňskou rašelinou.

5

Dnešní odstín moře
nevystihne jméno
ani jedné z barev,
co si na ně vzpomenu.

6

Pole je

ve fuchsinovém
hedvábí
s pajetkami
přímětníku.

7

Dávám si čaj
ze žlutého hrnku,
právě tak starého jak já.

8

Vřes a vrbovka,
jetel a vikev,
hořec, blatouchy,
kamení.

9

Voštinová pole.

Valí se nad nimi
nízké oblaky.

10

Tohle to je:
žluté pole
se čtyřmi čerstvými
půlenými vejci v kapesníku.

11

Rozkládací lehátko
unášené na moři
přerostlého trávníku.

12

Hra na schovávanou
ve větvích větrolamu.
Dodnes mě baví jak malou.

13

Mávají
řidičům,
když projíždějí
kolem,

a počítají
skóre,

kolik jim jich
zamává.

14

Kam pluje
ta veslice
a odkud
se tu vzala?

15

Cyklisté se střemhlav hrnou
do barevných kulis
chaloupek a mraků.

16

Zase jeden míč
končí mezi hlodáši -
až zima nám
ho vrátí.

17

Zatáčka v polňačce
dolů na pobřeží,
co si jí vykračuje
slunce.

18

Nebe kolem tolik,
až by jeden myslel,
že se samou tíhou
musí jednou
prodřít.

19

Vlna se zvedá
nad zátokou
jak vytažená nitka
v plátně
už napuštěném
indigem.

20

Samá horizontála:
kamenné zídky, cesta,
oceán rozvalený
jak malířův model
na lenošce,

samá váženost a krajka.

21

Nakloněná k jedné straně
mohla by mi zátoka
zalít celý život.

22

Mezi ostrovem
a mysem

otvírá se střešní okno
jako ta okenice

ve „Francouzském okně v Nice“.

23

Nálada moře se mění
podle odlesků šestipence
shozené z útesů
kdysi před lety
dívkou, co ji od té doby
leští mezi prsty.

24

Vlny se lámou do čistší běloby
než papír se stavebním povolením
přitlučený na vratech.

25

Budoucí čas

v proudu hasivek

řinoucích se

z kopce dolů:

vodní prvek

v parkové úpravě

rámované exotickým kapradím.

26

Pole zákrsků
vydá jednou kolo,
jindy bungalov
nebo třeba růže,
podle roční doby.

27

Máme jenom přítomnost,
s níž si můžem pohazovat
jako slovíčkem
v prázdné krabičce,
jediný, nízko zavěšený
dešťový mrak
dohánějící
zátoku.

28

Dopoledne
prolelkoval
v zákulisí;

s večerními zprávami
poslední úklona
deště.

29

Do zatáčky od Spiddalu
vjíždí další auto.

Z pneumatik stříká déšť,
jako by sršel z kovadliny.

30

Pobřeží zčerná
slovem:
makrely
jsou tady.

31

Ani ponechaná na kamenech,
ani vržená zpět do moře
leží tu břitká hlava tresky.

Temná kaluž po odlivu
zasvítí čerstvou červení.

32

Mraky promáčejí pásmo přílivu,
pěna se houfuje na útesech.

33

Jakmile se ostružina pustí
svého hřadu při okraji cesty
a schoulí se líbezně v mé dlani,
nezbývá než okusit,
jak je sladká,
a nepředvídat hořkost,
která mi začerní jazyk
se šokující intenzitou.

34

Suchopýr, svlačec,
kerblík a zimolez -
nabílený štít
jim všem
úspěšně
čelí.

35

Souostroví
rozsvícených oken
unášené kolem
naší pevninské
pozorovatelny.

36

Maják na ostrově
svírá chvíli záliv
a pak zase povolí.

37

Zaplavený světly aut,
vyčkává

namodralý pokoj,
až skončí
zavíračka.

38

Moře si celou noc omílá
stovku různých eskapád
s jedinou pointou.

39

Reflektory z Furba -
vídeňské uliční svítilny;
kapky deště na okně -
Klimtův mihotavý sad.

40

Duchové cinkající v ložnici
utichají, sotva zalehneme.

41

Dole na útesech
září dnešní měsíc
v bělící lázni
naplavenin.

42

Každé ráno
v modři chrpy;
každý večer
přetíraný

zelení šťovíku, pýru
a kapradí.

43

Dokonce i silnice ví o světě
tolik, jako já.

Zídka, pobřeží, komín i nebe
dávají se mu důvěřivě všanc.

44

Má odpověď se rozvíjí,
podobná oblázkům,
které právě leštím
mezi prsty.

45

Vlastně je to celé
druh milostné písně,
které jen tiše
naslouchám
ve snaze sledovat
slova.
