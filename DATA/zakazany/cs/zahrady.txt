


ROBERT CREELEY ZAHRADY PAMĚTI


Podle Pasternaka


Myslíš že všechno je jedno? Sněhová břečka, zapřené dveře auta, zářivé trpělivé slunce -


Kolik miliónů let putovalo, aby tu bylo právě v tenhle okamžik - a návrat nemožný -


Ó tupá hrano vyhlídky - zkalené okno vzad - cokoli je tu teď, nemůže setrvat.


ŠiroKý záliv


Voda je třpyt, břehy zelený lem, stromy se navzájem stíní, v šikmici sjíždí sluneční světlo, racci bíle dosedají po délce vzdálené řeky. Všechno je ve větrné ozvěně, čas znovu vzdálený smysl.


Život


Basilovi


Zvláštní, ostrý jas, ničemu nepodobný je vším jiným než sám sebou -


proto ozvěnou všeho, viděnou, cítěnou, slyšenou či chutnanou, jedinečnou i mnohou. Ale


má zaťatá pěst na dveřích, nesměle, kajícně se domáhající vstupu, chce víc.


Stupně


Buddymu


Nakonec tak malý rozměr, pohodlné zakončení, lidé vyblédající, svět smrsklý


na jakousi hranu vzpomínky, kde kdysi býval, a kolem dokola zvuk příchodů, odchodů. Šustění


sousedních pohybů tam venku, kde konečně co člověk nakonec vidí, slyší, chce, s napětím očekává povědomé - je to


slunce? Tráva, země, psí štěkot. Pták, náhle rozestouplé vysoko plující mraky, svěží vzcházející den - někdo?


Podle Frosta


Shermanu Paulovi


Přichází sem, kudy to jenom jde, ani moc pozdě, ani moc brzy.


Sedí a čeká. Nechápe, proč vlastně má být tak trpělivý.


U stolu sedí na židli. Dost příjemně se tu zabydlil.


Nikdo krom něho zde v pokoji. Ne druzí, ne naděje, ne zvuky.


Kdyby byl jinou cestou šel - říkají - jinam by nedošel.


Roční doby


Jasperu Johnsovi


"A proto všechny roční doby ti budou chutnat sladce..." S. T. Coleridge: "Půlnoční mráz"


Bylo to škráb a mlask zvuk dotěrného prolínání


zvenku do trpělivosti čekání přišlo to nazmar


v tom prostém těle o`u sont les matka a


otec ty vysoké zelené pahorky s ozvěnou a světlo


se protahuje, protahuje až do slunce, celé to malé


tělíčko se smrštilo, jen aby se nakonec zdvojilo a bylo


jedno a jedno a jedno, zázrak radosti milování.


Ve výšce lehký vzduch vedro cvrlikání cvrčka


slunce v zenitu dva u sebe čúrky potu čas visí v prostoru


hluboká prašná zeleň vlny trav pachy slábnou zní ozvěna


ještě jednou stoupáme a sestupujeme -


léto, léto dokonce ještě ne v plnosti...


Odráží se od času těla neodbytné slabé tikání,


důvěrně známá kůže chce být chlácholena sluncem.


Všechno vzrostlé širý svět kolem dokola zralost je všechno


oranžové dýně slupka zdrsnělá mrazem teď podzimní měsíc nad vzdáleným polem


vede zpět k domu všude mrtvé ticho zvlášť sroubené


pro tebe byls v něm docela sám sviť dál


slyš šumění v jeseni temné flétny podzimu


tiše zní ... Ó lásko lásko nezapomeň na mě.


Jakoby protože či kdykoli to bylo bylo to


zase tam němota pod příklopem bezpříkladné ticho


bílé a studené a daleké visící ve vzduchu zdánlivě


bez okrajů a bez konce tam kde jeden byl


a pokud se vzdálil opsal kruh a byl tu zpátky


v závějích hustých, hlubokých znovu a znovu


nezamýšleje nikam dojít došel tam.


Roční doby, vruby země, knihují čas, stanoví jeho cenu.


Sny


Co si myslíš, když u stolu jíš jak čuně, s lidmi které ani


neznáš, a jakási dáma vás všechny krmí až ty máš konečně dost a řekneš jen se podívejte, oni


ještě jedí! Ale ovšem (říká jiná žena, taky má sousedka) ti druzí co ještě jedí, jak jste


tak bystře postřehl jsou jiní, liší se od vás hladového který jste mohl být nakrmen. Oni ne - nemohou být -


jsou posedlí představou hladu, nikdy nemají dost, ach... Stejně jako vy, snící, který vyprávíte ten prostý příběh a přitom máte sám všechny ty obtížné osoby v jediné prázdné hlavě


Ve snech se rodí příznačné zvláštnosti těch ozvěn a hran,


zvláštní hřbety a římsy jednoho dětství přibitého k mým kolenům


vše mířící jedním směrem zatímco druzí muži odcházeli,


ženy pracovaly děti se zabývaly hrozivou hrou, za clonou bahna


se skalami a kameny a stromy před lety v Albuquerque v Novém Mexiku,


kde jsme zůstali přes noc. Zdálo se mi že na cestě k dětem do tábora musím věčně zůstat dítětem.


Viděl jsi někdy docela zřetelně


jako bys kráčel pořád kupředu


směrem k okraji vody mezi stromy v nějaké krajině


plné slunce, na takové místo přímo před tebou


a to místo se otvíralo když se tvé tělo blížilo odjinud


a tys pobýval zároveň na dvou místech?


Ty


Odcházel jsi, vyšel ze dveří zaneprázdněn


tím, jaký smysl to mělo,


oč tady v podstatě šlo, dokonce


kdy nebo kde nebo jak tě najednou napadlo,


že už ti konečně svitlo, žes pochopil,


a v ten ráz jsi všechny lidi uviděl z jisté vzdálenosti,


dojemné obří klubko těsně u plotu.


Rozhodně jsi nebyl Kosmický oráč


ani velká Zřítelnice nebes. Byls unavený, zestárlý,


smysl ti unikal, byls dokonce nadobro sám.


Zvolna jsi odcházel nebo spíš nastupoval


do auta čekajícího s ostatními.


Jak sdělit jasně, že co je pro nás tak důležité,


je jenom canc, že každý rozdíl je jen zdánlivý?


Naslouchali by, připustíme-li, že vůbec jsou? Je někdo ostatně


přístupný podobným tvrzením? Jak zvonit


na obecní zvon? Všechno se odráželo


ve společném zrcadle, všechno bylo prostě sebe-


zrcadlení. Byl jsem to já a já byl ty.


Záběr


Skvrny šedého nebe obrysy


stromu okno rámuje


rostlinu visící uprostřed.


Zamořeno


Když celý svět je cholera a mor - nákaza nevysvětlitelná, prašivá,


když muži ženy děti umírají zcela neuskutečnění,


v čase, kdy není čas na nic, bolestný sešup dovnitř, izolace -


jako když za mého dětství osamělí malomocní, vyhnanci


tak zdánlivě vzdálení, žili jen na konci ulice, za staženými roletami, zavřenými dveřmi -


nikdo s nimi nemluvil, nikdo už je nedržel, nikdo


nečekal, co přijde pak - jako si myslíme teď začíná nový den,


jako vyhlížíme slabé slunce, jako doufáme, že tam dosud jsou, a my přicházíme.


Ach


Ach sečkej chvíli ty smutné povislé tělo a vy lomivé kosti.


Zůstaň kde jsi zestárlý obličeji, vy zuby neodcházejte.


Zevnitř i zvenčí plíživá proměna tělesných částí,


mechanika úkonů, propad návyků myšlení, a to vše


se odráží zde ve skvrnité kůži, zkalených očích, v opakovaném mumlání.


Vyšli do prázdna vzduchu nějaký vzdech, nějaké znamení, že jsem dosud uvnitř.


Consolatio


Co je pryč, je pryč. Co ztraceno, ztraceno.


Co je to vnímat tep - co smysl, co domov.


Kdo je tu, kdo je tam - co teď je trpělivost.


Těch myšlenek o všem, nač to opakovat.


Teď zase začít - proč se bát konce.


Co takhle


Co takhle odejít sám po té


stezce do starých lesů lehký vánek něha


toho raného večera a ty potřebuješ chvíli pro sebe abys to


všechno zase promyslel a zase jen prázdno?


Ozvěny


Williamu Bronkovi


Hvězdy zůstávají tam nahoře, kde byly nejdřív. My se změnili, ale ony se zdají jak vždycky.


Čím měla jejich společnost nejdřív být, jejich podivný návrh, ať za nimi přijdeme, a my také šli.


Jak mrtvý se teď zdá ten prostý návrh života, jak plný ozvěn, jako vše, co jsme dělali a mysleli, že děláme!


Byls tu vždycky ty jako jeden a ony jak jedno a další jsme byli my dva, vzájemná vůle, popírající, jak se nám zdálo,


osudnou samotu mezilidských prostorů. Čím mohly být hvězdy než něčím, co už tam dávno není,


ozvěny světla, příliš opožděné, aby k nám promluvily. Ale byly tam a tam jsme je viděli.


Myšlení


Myslel jsem se jako objekt, totiž věc oblá, kterou lze ohraničit linkou -


nebo něco umístěného v letech průměrně šedesáti a - řekněme - v odpovídajícím počtu měsíců, dnů, hodin a minut.


Vzpomínám si na myšlení o válce a míru a životě jak nejdál si dokážu vzpomenout. Myslím, že jsme měli pravdu.


Ale mění se, myslí, že všechno tak půjde pořád, jenomže stárne. Především chce klid.


Myslel jsem místo ve vztahu k tomu, jak dlouho trvá, než tam dorazíme, a kde potom je. Myslel jsem oblaka, vodu v dlouhých horizontálních tvarech, nebo lásku a ženy a děti, které přišly potom.


Prazvláštní, co mysl vytváří ze svých obrázků, ty smyčky a tečky, o slovech ani nemluvě.


Mraky


Mraky táhnoucí kolem, pruhy zdánlivě pevné, jako dítě, jako dítě jsem je viděl tam nahoře


ve městě, kde jsem vyrůstal, na kopcích na polích na cestě domů tehdy jak nyní pořád tam nahoře, dosud tam nahoře.


Ozvěny


Co je to za vrány, šedočerné, neklidné jako sojky, co sebou plácnou na větve stromů?


"Co je to za lásku?" Plácne sebou noc co noc, prospí celé dny.


Co je to za místo? Co je tam venku v těch mokrých nepovědomých ulicích a plochých


protáhlých tvářích? Kdo to tu zůstal, co už zas přišlo nazmar?


Tolik


Když byl jako děcko nemocný v posteli, venku za oknem byly mraky tlusté jako zdi hradů, tvrze, o kterých soudil, že by je dokázal zlézt, skutečný Jack na fazolovém stonku, nahoře slunce a modrý vzduch, už by jakživ nepotřeboval víc, aby se uzdravil, a tak se to muselo rozplynout, ať o tom ten starý hlas vykládá cokoli, tolik toho na tom závisí.


Pro J. L.


Kachny se vrátily zpátky k rybníku, ozvěna


toho všeho podivně rezonuje teď když


je po všem, je život takový? Co platí, s tím už se nehne.


Překlad


Bylo jsi celý čas zde, ač neviděno, ač se o tobě nesmýšlelo jako o přítomném, když jsem se podíval, neviděl jsem nic, když jsem se podíval znovu, bylo jsi zde. Ta ozvěna, sladké jaro, vydává lidský zvuk, kterého ti není třeba, fakta předbíhají, ale slyšíš, slyšíš to přece, musíš cítit tu náruživou vlhkost, to kašovité. Znovu taji do tvé košaté přítomnosti.


Někteří a něco


Nikdy jsi prostě netrval jen sám na sobě, netvrdil, že kdosi jiný je zkrátka


nedůležitý. Tys vždycky chtěl být přítelem, být jedním z mnoha.


Jistý tím, že život i v širokém proudu může být donucen


pochopit, snažil ses, aby skutečně


ocenil ty pokorné, nevýmluvné, ty s nemotornými posunky.


A tak sis myslel, když se nevyhnutelně blížilo stáří, že někteří tě milují, někteří. Čekal jsi na nějaký vítr, který pozvedne, na něco, co se stane,


co dokáže dát více smyslu než to doslovné, dosud nepřiléhající.


Řetěz


Kdyby ti byli řekli, žes "čtyři či více buněk navzájem spojených", latinské catena, "řetěz", smyčka, střemhlavý skok do skutečna, nebe se mi rozlévá do zdřevěnělých nohou, vypouští věznitelská vlákna geneze, ó náhrdelníku ze světlých korálků, řetěze kolem mého krku, mé neodbytně vevázané zrození, sladká uzavřená křivko mizícího života?


Vzpomínání na Wallace Stevense


Po tolika letech se zdá známé ještě cizejší, ruce,


s nimiž se člověk narodil, ještě vzdálenější, nohy vzpurné a ochozené, obličej mlhavější.


Miluji tě, miloval jsem tě, Esmeraldo, můj drahý Bille, měl jsem rád to vzrušení kolem, nahuštěný dav.


Uvnitř bylo prázdno, nanejvýš studna v zimě, pocit pustého temného parku, odřené nic.


Mohu říct, že právě to jsem chtěl? Mohu znovu stvrdit svůj jediný úmysl?


Nikdo mě nemůže znát líp než já, jehož tak odedávná blízkost brzy unavila.


Radost vždy znamenala vědět, že je to radost, že všechno se musí vztahovat k jediné jistotě.


Svíčka se třepotá v rychlém svéhlavém větru, moudře čte počasí v otevřeném okně.


Takže je to tupost mysli, bez níž se nedá žít, to místo pro návrat, to místo nikdy neopuštěné.


Čas


Jak dlouho než žlutá kvítka se zvednou z lůžka trávy, na tomto místě mají trpělivost, jak se zdá -


Vidím jen, co vidí všichni, ať na to sebevíc myslím - ale nemůžu čekat, nemůžu čekat.


Odpoledne, čas pluje mi kolem hlavy, loď, na které se plavím, na které dál sedím, seděl jsem, dosud to na ní zkouším.


Zdá se, že jsem vybledlý seznam, zapomenutá kamera, zbytná pohozená bedna, nečtená kniha, namoklý papír nebo kočka zaběhlá nadobro.


Nikde to už nenalézám, dokonce ani v rámci daných mezí, a tedy přístupné rozumu, to sezení na kufru, tento fakt bez tváře.


Cesta


Ať už cokoli bylo jinak nebo navíc nebo tu dokonce byla jen temná vyhlídka, že nezbyde nic,


jednoho se člověk nenadál: že tu nebude nikdo, kdo by se o tom i jen zmínil. Protože všichni přešli


kamkoli se to chodí. Do žhavé pece, aby je spálila na popel. Do země,


do tlející kůže a kostí, kde duch je nestálý host, kde tělesno zase vládne v mrtvém mase pod kameny.


Byla to ta milovaná ruka, smrtelná "ruka dosud schopná stisknout..." Kdo by uměl promluvit tak, aby smrt naslouchala? Člověk stárne, blíží se. Je daleká ta cesta domů, ta poslední chůze.


Přehlídka


Míra se váže k váze, podstata sama k osobě.


Jak daleko, jak dlouze, jak vysoko, co je tam teď a proč.


Křik v temnotě, výkřiky o pomoc, ticho, hrdlo sešněrované.


Slabý tlak pěsti, uši zahlušené ozvěnami, mysl se nedokáže soustředit, vytrácí se.


Nohama napřed, nohy nakonec, jaký je v tom rozdíl, dolů či nahoru. Tys byl to tělo, které se stalo mým, tys byl mé pochopené já.


Zázraky! Obyčejní hlupáci, vladaři, my všichni také umíráme.


Na té cestě hodně štěstí, i když nakrátko, a neohlížet se zpátky.


Nebe


Kamkoli odešli už tu prostě nejsou


a všechno co představovali je taktéž prázdné.


Obloha


Teď když počasí změkčuje konec zimy na špičkách pupenců chvěje se žlutý vzduch, lehký ale vytrvale teplý jdeš kolem vzdáleného rohu ulice s kloboukem stočeným jako turban a dlouhá pestrá šála ti splývá na rovný modrý soukenný plášť s černýma nohama pes trhá za dlouhou šňůru běžím abych byl u tebe jako on přitahován tvou ochrannou šíří, modrá lásko!


Ozvěna


Nikdy nebylo prosté čekat, klidně sedět.


Dala se část té cesty snad ujít jinudy -


jako by ozvěna visela ve vzduchu dřív


než jsme se ozvali, než padlo jediné slovo.


Co byla láska a kde a jak se tam jde.


Pocit


Ať jsem šel sebedál, bylo to stejně tam, kde všechno začalo.


Co přetrvalo, byl pocit rozdílu, představa neoblomné vzdálenosti.


Jednoho dne na jiném místě bylo vše náhle jinak, odvrácená tvář,


kterou jsi miloval, pamatoval, hledal ji, kde to jen šlo,


bylo to všechno teď mimo a uvnitř byl člověk zase sám sebou, ačkoli i tam se zdálo být nikde, žádný vzduch, nic vyjasněného.


Sbohem


Teď chápu že vždycky jsem to byl já jako kamera připravená


sejmout obraz nebo roura kudy by mohla proudit voda


nebo kuře zabité k večeři nebo plán uvnitř hlavy


nebo mrtvý muž. Neprohádal jsem uvážíme-li jak všechno začalo.


Bylo to Zukofského "zrozen velmi mladý do příliš starého světa..." Století už notně pokročilo když jsem vešel a teď když končí vidím že už to dlouho nepotrvá.


Ale což to všechno nemohlo být o trochu hezčí jak by řekla má matka. Bylo nutné zabít všechno široko daleko,


muselo správné vždycky tak ublížit? Vím že tělo je netrpělivé vím že jsem jen slabý hlas a rozum. Ale miloval jsem, miluji.


Nechci sentimentalitu. Nechci nic víc než domov.


Čtyřicet


Upřímná, dobrácká víra muže visícího nahoře na jeřábu


čtyřicet pater vysoko, střecha s lešením čtyřicet stop níž v jednom plameni,


dobrý laskavý obličej, černé vlasy, důvěra. Když se objevili hasiči,


řekl: Jsem tak rád že vás vidím,


že tady nejsem sám. Jak starý? Třicet, třicet pět?


Má přátele, kterým věří, ty, co ho mají rádi.


Ven


V rámci nelítostné lhostejnosti vynechané věci.


Nová Anglie


Pracuj, křesťane, pracuj! Šťastně se lopoť než půjdeš, náruč plnou světla jako by všechny hvězdy vyšly najednou a právě dnes byla ta noc.


Pokoj


Rychlé staccato náhodných kroků sem


a tam, rychlé střídání vzorců, plátky


nakrájeného masa, dvě shnilá rajčata, náhodná


sněhová bouře, smrt, děvče které se ti podobá,


ale nejprve tato stébla, trávy, stromy, ptáci, cesta


pod vodou, prázdná chodba a návrat nemožný.


Hotel


Nenajdeš to ve světě křehkých vztahů


a vzpomínek, v ničem co sis mohl přinést s sebou.


V Torontu sněží, je půl páté, zimní večer,


na obrazovce cosi jak vybledlé krupobití. Lidé


které znáš jsou dole v hale, snad - ale ty jsi unavený,


jsi sám, a to je dobře. Vzdej to a ulehni.


Země


A jelikož svět, ať plochý či kulatý, Překrývá složitou tvářnost


skutečné vody, skutečné země, kde každá věc je zákonitě svá,


nevidím ve skále tvrdost, nevyzývám nikoho, aby to popřel,


může tu jedině být, jak je tu provždy jedna každá věc.


Psi


Vycvičil jsem je aby přiběhli


aby zas odběhli sedli, stáli


čekali na povel


nebo bych rád byl tím pánem který


jim říká všechno co nesmějí dělat.


Vize


Vzpomeň si, jak obrovské to bylo, jen kdyby sis dokázal vybavit, co to bylo a kde.


Po Dni díkůvzdání


Všechno listí opadané, slunce nízko nad obzorem, žluté světlo,


větve v ostrých hranách jako vyříznuté proti


dalekému sivému nebi. Noci se svou černotou


a myriády hvězd, chladnějších s každým novým dnem.


Pro Pen


Paní Luny světlo bílé květy se otvírají v sladkém tichu.


Pro J. D.


V idět znamená věřit - časy mění takové věci, všechno, co člověk znal.


Ty doby, ta stará místa s ozvěnou šatů, rukou - nástrojů, málem slyšíš jejich krok.


Tvé srdce velké jak svět tam venku... kde roste strom, čekávala branka.


Vždycky


Něžná sestra Mary odešla. Čas bledne a bledne.


Ráno bylo tak zářivé, jasné, oslepovalo oči, už taky vyblédá.


Čas koneckonců má pravdu. Vždycky je teď, vždycky je tady.


Květen v Massachusetts


Měsíc narození se zvlášť naléhavě znovu vrací. Nemluvný, měnlivý,


sladký máj chlapectví pochoduje mými vzpomínkami jako přehlídka o státním svátku. A bzučení a táhlá malátnost,


navykle sladké letní dny, vážky, kobylky, střevíčníky, jezírka - Konec školy. Píseň léta.


Vyhraju


Vyhraju tak, jako vyhrávám vždycky - až přijdou, prostě tu nebudu.


Až budou hledat, nenajdou ze mne pranic a nebudou vědět, kde jsem.


Tohle je, dávno si myslím, můj způsob - správný či nesprávný, jsem to já. Až budu mrtvý, vyhraju nadobro.


Do nového roku


Navždy zbaven toho oni a já těch ubohých ostrůvků vleklé nenávisti, povrchní


shody lidí tak odlišných - nakonec poddaných stejnému hladu, zoufalství, společnému zármutku.


Police na knihy


Prázdnotě můžeme nabídnout


jen politování. Osoby už tam nejsou,


z jejich přítomnosti je ozvěna, cosi


uvnitř. Pohlednice - "ještě něco jsem ti..."


"promluvit s tebou" - nalezená v knize,


v tom nepořádku - pět let mrtvá.


Pro J. D. (2)


Pokračuj v chůzi, lásko, počkej u té branky. Houpej se výš a výš až k bráně nebes.


Matoucí, rozporné obrazy světa, stažené do znaků jeho neústupné přítomnosti


jsou tady ve všech barvách, velikostech - srdce velké jak celá krajina, počasí dálav, intervaly mezi dvojím tichem.


Obraz


Pro D. L.


Záchvaty chichotání, masitá hmota pevného těla, dobromyslnost -


jako jablko, jako broskev, nedotčená jahoda, nejpěknější kdoule.


A takhle jsi mě viděl, miláčku? Přesně tak. Nic jiného sis nezapamatoval? Ne.


Čtyři pro Johna Daleyho


Matčiny věci


Chtěl jsem se zalíbit, a tak jsem s sebou vozil matčiny věci pro mne zbytečné -


rozbité hodiny, její zelenou skříňku na zámek, otcovu rytou mosaznou destičku na tištění navštívenek -


něco z ní odněkud na mne dosud volá s tou její mlčenlivě naléhavou vůlí.


Ozvěna


Osamělá - že není nikdo kdo by ji zadržel -


jen starostlivá láska k těm, které známe.


Odchod


Oči uslzené, knedlík v krku - odcházel jsem odtud


a všechno, co původně sem přišlo se mnou, čekalo, abych to zase odnesl.


Každý okamžik kdy jsem cosi spatřil, vzal do ruky, opravil to či ono, mi připomínal,


že nic laskavého, nic spravedlivého nelze v životě zanechat těm, které opouštíme.


Odpoledne v Buffalu


Šedivý dřevěný plot, za ním hnědé zející dveře, nad hlavou počasí časného léta.


Židle sedí porůznu, především zůstala prázdnota, to zvláštní čekání na odchod.


Když zvednu hlavu, dívám se do očí Willyho zboulenému plastikovému koni, hlavu má spíše psí.


Všichni jsou tu, i v nepřítomnosti, jako by takto vězeli v prázdném prostoru.


Tedu Berriganovi


Místo které jsi vyplnil je najednou prázdné, svět příliš obnažený,


jako by se Nová Anglie smrskla a zbylo z ní jen cosi menšího, asi jako Connecticut či Vermont - všechny ty malé


věci bez tebe přehlížené, tebou náhle tak skutečné, práce na dnešní den najednou zbytečná,


smutné čekání, protože teď už nikdo nepřijde. Všechno se uchýlilo dovnitř, celý ten drahý svět


už navždy ve vzpomínkách, pokud tu člověk chodí a mluví s myšlenkou na tebe.


Ruce


Naklonit se, potřást, uchopit ruku,


ruce, vzít do ruky ruce.


Zahrady paměti


Šel jsem nahoru dolů napříč bloudil dychtivě bez- děčně doufal že


dorazím do matčina bytu včas na večeři jen abych jí ještě jednou něco řekl


ta její jasná přímost volná zakotvená mrtvý klid vyprázdněný v nezřetelnost pramen


vlasů ve vzpomínce úsměv jen napůl její oči ty hnědé oči její hubnoucí paže


mohl jsem ji zvednout do náručí držet se jí tak držet ji v objetí.


Zákmit


V tomto životě je zpola minulý okamžik


na hraně zvláštního místa kam saháš pro pocit


mihnoucí se záře zalévající všechno je pryč světlo blesku.


Okno


Hořejší část je sníh, bílá, spodní, šedá až hnědá, houština, mřížoví, světlo jako živý plot větví, haluzek, končetiny stromu, stromů, oči, díry ve zkříženém mřížoví, bílé skvrny sněhu výrazně rozmístěné, zemská tíha, váha, drží to nahoře jako vespod, šeď, hnědá vroubená červení, nebo zem, ke které to tíhne, kam všechno stejně musí sestoupit.


Zimní ráno


Obloha je jak cín z podivně matné modři a "moje srdce je na Vysočině...", cítí že začíná nový den.


A cokoli, cokoli to znova opakuje, setrvává tady, setrvává se svýma starýma rukama, drží se ztuhlými, starými prsty,


ať se přidá, jak se říká, ať mě provází do toho trpělivého počasí, neponechám to samotě, už nikdy samotě, ať cokoli z času nám tu ještě zbývá.


Milenci


Vzpomínáš? Jako školáci jsme nakukovali do hrobky souložili jsme předtím? šli jsme jednou v sobotu na hřbitov vstup volný květiny uličky nahlédli jsme do zamřížovaného okénka do temné hrobky když to na nás vykouklo tvář spatřili jsme cosi bílého co na nás zíralo uvnitř toho malého prostoru byl to někdo kdo tam pracoval? holá lebka mrtvého?


Pohřeb


Proč byla babička uklizená do obýváku aby kdekdo mohl vstoupit a projít tudy.


Co jsme jedli den předtím než jsme všichni odjeli na hřbitov do Naticku


pohřbít ji k dědovi tam vzadu kde malý aeroplán z letiště kroužil nad jejich skromným hrobem,


kde jsme my děti nakukovaly mezi keři, mohly pozorovat kroužící letadlo nebo sedět jen tak na zemi.


Valentinka


Kdybys měla šaty halící tě celou do krásných ozvěn všech květin, které znám,


kdyby ses mohla vrátit s celým svým tělem, jen si promluvit jakýmkoli zvukem,


tak jako dopisy sestavující slova, tenhle říká: Maminko, miluji tě - a tamten: můj synu.


Zpátky


Zase to bude jako vždycky, to dobře známé, očekávaní lidé, místa, vzdálenost jen malé změny a možná jeden


či dva mezi nimi už odešli - zase to slovo - nebo prostě jsou víc osamělí než byl kdokoli z nich při vašem prvním setkání. Ale ty


také nejsi ten samý jako kdyby už bylo jen vzpomínkou, čím jsi býval, tvé vlasy, trochu jinak česané, oči teď


za brýlemi, šaty které po pouhých pár letech už neobstojí, nové bydliště, číslo telefonu, všechno se


změnilo. Dáš jim prostě svou adresu? Komu? Čí tedy je ten obličej v zrcadle. Koho voláš.


Ťuk, ťuk


Nic na to neříkej. Odstrč to. Neodpovídej.


Buď šedivě, nejasně tady. Buď ničím tam.


Pokud to na tebe mluví, chce tě to jen pro sebe


a přitom má o moc víc než ty, o mnoho víc.


Doktor


Obličej mého otce hledí


ze stránky časopisu, ze hřbetu


koně, je mu osm, už o čtyři víc


než bylo mně, když


doktor umřel, tak mu obě,


matka i Tereza říkaly, "doktor",


jehož zarmoucený syn jsem byl a musím být,


má sestra, starší, vypráví: "měl pocit,


že s Bobem začíná nanovo,


možná se rozhodl, že


o tohohle syna nepřijde jako o Toma a Phila..."


Nic z toho se mi neřeklo přímo,


slova ne víc než ozvěny, pamatuji jen vůni


té dózy na cigarety, té sklenice s whisky a sodou,


muže v posteli s matkou, hlas


teď už zmlklý. "Tvůj otec byl takový nedělňátko!"


Tak šťastný, v rukou jen paběrky toho,


co bylo: doktorova domu, doktorovy rodiny.


Ztráty


Člověk by mohl sáhnout do vzduchu, aby se ujistil,


jestli to tam ještě je, prostrčeno zpátky dírou, ten malý záměr,


ten skrývaný, ty malé vytrvalé počiny,


paže i nohy, sluch pro zázraky, zmatený hlukem okolí,


pozorné oči, ozvěny, bolístky a bolesti čekání, to


nezopakovatelné tady a teď úplně všeho. Být aspoň jednou zas jedinečný,


aby bylo možné se ohlédnout na tu dálku, nebo jít kupředu a ztracené nechat za sebou.


Jazyk


Je všechno oč se staráš, do-


těrné, zatvrzelé šťourání, ne-


místné roz- lišování?


Dny


Pro H. H. C.


V tom podivném světle lepkavém jako čerstvá krev


jsem už nic nečekal, neměl naději, nic z toho


co člověk křičí na život aby ho probudil buď k nám hodný - jen strach


že ti bude ublíženo, že už je pozdě. Byl jsem


tvá hlídka, pátral - chci pro tebe každý den, chci pro tebe


jeden každý, dávat je jak nejlíp umím, jeden po druhém.


Kalendář


Dveře


Těžko začít vždycky znovu a znovu,


otevřít dveře zas novému roku,


míří na dvě strany, ale otvírají se jen na jednu.


Sliby, sliby... Co nám zůstává věrné,


či tomu druhému, zde na nás čeká.


(Leden)


Srdce


Nebere to konce když "od srdce k srdci" má sloužit jako jediný


nárazník proti krutosti tohoto počasí, lakotě malého měsíce -


"Srdce jsou trumfy", vyhrej znovu vzdor všem překážkám,


potři to pusté období zavilé zimy, abys zachránil jeden svět.


(Únor)


Březnový měsíc


Pod touto mrazivou bílou přikrývkou noc a den už se


plaše přibližují, dosud ztuhlé v pevném, nehybném sevření.


Pes leží, čmuchá, vrčí na zvuky za dveřmi.


Slyší noc, novoluní, bílé sinavé hvězdy,


prázdnotu, která co nevidět pukne s nezkrotným řevem.


(Březen)


"Když tento duben..."


Když duben laskavými sprškami vyprahlou půdu března proděravěl a zmáčel každou žilku vzácnou trestí až všechno nejlepší z ní vyrazilo květem...


Když slupka ledu chrastí tenounce a ustupuje s pochmurnými dny kdy zemi nad ledem kryl ještě sníh a věznil ji den po dni bez slunce,


tu nepokoj se v dešti rozpouští, déšť přichází a všechno promění a vyčaruje první pupeny na zchromlých větvích z trpělivé země.


Do kdečeho se život navrací, co už jsme pokládali za mrtvé, všechno je venku nic nehalí tma - a tak to zase jednou začíná.


(Duben)


Wyattův máj


V měsíci Máji život můj i statky častokrát postihly takové zmatky... sir Thomas Wyatt


V Anglii jsou dary máje velkorysé. Hořčice


pokrývá pole v širokých pruzích živé ploty bíle kvetou -


ale je to tak říkajíc nesmělé. Jsem tu na čaji u řeky,


mohutný zámek, katedrála, čas plyne v nestrávených


příjemných soustech. Wyatt umřel na návštěvě u přátel blízko odtud,


pohřben je v Sherborne Abbey - "první básník anglických sonetů..."


Kéž ho máj odmění i vše, co představoval, šťastněji o to, že zpíval o máji možná pro nás všechny:


"Vstaň, povídám, máji se pokloň ty! A mě nech v posteli zaspat mé trampoty..."


Tak duše Máje vzpomíná si na vše, co kdysi táhlo hlavou.


(Květen)


Letní noci


Nahoře přes hřeben kopce šplhá krvavý měsíc a


teď probouzí dalekou řeku k staré známé melodii i mlhavá


jak ze sna pole - a všechno je letní klid, letní noci světlý průhledný stín.


(Červen)


"U hrubého mostu..."


Bláznivé kolo dnů v horku, revoluce přizpůsobená naléhavosti


léta. Pot, prach, namáhavý pochod, běh


celou tu cestu z Lexingtonu do Concordu: "U hrubého mostu, který se klenul nad dravým proudem..."


U té zvolna plynoucí říčky putující mezi travnatými břehy, mezi lhostejnými kameny.


(Červenec)


Konec prázdnin


Spáry otevřených dveří vpouštějí neklid slunce


jež v osmém měsíci zapadá teď dřív,


zatímco den začíná později, čas dobíhá,


vzduch tíhne k ostří konce léta


a tady už odešli, vyklidili pláž


pro ptáky, mraky, záblesky ryb, pro


vodu čekající na nový příliv, brázděnou lehkým větříkem.


(Srpen)


Helenin dům


Brzy ráno vzdálené stromy vyrůstají z mlhy v nejasných obrysech


svítání opalizuje pod prvními paprsky slunce,


podzim už jen zdráhavě nanáší barvy, v podšívce měkkého vzduchu štiplavý chlad.


V popředí školka ovocných stromů, požatá tráva, jedle,


na vysokém zmírajícím stromu se na klacku větve usadil náhle pták.


Ztratit se v takové počasí? Rozplynout se konečně v takovém vzduchu?


Pohleď, měsíček, zlatobýl, žebříček, mochna, čekají, až na ně dojde.


(Září)


Staré časy


Řeka tak jako v dávných letních časech, přišli jsme plavat


teď žlutá, žlutě šustící, polétavé listí na slunci


uprostřed října voda stoupla, vysoké nebe je modré, bahno břehů se pohnulo,


kraj na dosah, blíž než tenkrát.


(Říjen)


Počty


Vsedě u stolu opřeni o stěnu,


jídlo klouže v hladově polykaných soustech


dolů, ve zvláštním přátelství,


které se, správné neodůvodněné


stává víc než společným poutem, děti ani staří nemohou


pro sebe získat víc.


Budeme se divit putovat listopadem,


počítat dny a způsoby, jak si pamatovat,


vyhýbat se součtům, zúčtování.


(Listopad)


Paměť


Přál jsem si usmíření roku, světlo v tmách, konec obav.


Do nemluvněte jsem vkládal svou víru, do jeslí, do toho prostého chléva.


Tak od dětství zvířata přinášela zpět vlídnost, umožňovala starostlivou péči.


Ale ten nynější svět se svou lačností, bolestí, tyranskými zmatky a beznadějí


nevidí hvězdu zářící v dálce nevidí zázrak, světlo, jež za noci vzkvetlo... Tak už jen my si pamatujeme, objevujeme, ještě dokážeme mít starost o lidské.


(Prosinec)


Histoire de Florida


Staré osoby pohupují hranatými kovovými detektory, pláž - na obou stranách do ztracena - se zvedá k betonovým blokům, po určené cestě občas přejedou vozy, holé pásy dun rozdělených buldozery, v pozadí několik zaparkovaných aut. Lidé procházejí kolem nebo leží na lehátkách, převracejí se ve slunečním vedru.


Čára příboje dost vzdálená, krátká, bílá pěna vln s hloučkem surferů. V dálce na východním obzoru mocný bok nákladní lodi, na severu za malou zátokou věž majáku. Vzadu, daleko od toho všeho, město zužitkovává své první turisty, obchody plné postarších kupujících. Staří se scházejí k starému rituálu.


Je známo, že někde v okolních vodách jednoho jara Ponce de Leon klopýtal na břeh, aby žil věčně. Ale otráven hrotem domorodého šípu a podveden legendou o věčném mládí zavedl všechny své muže do krvavé pasti a sám skončil předhozen aligátorům - slupli ho s kůží i kostmi, že nezbylo nic.


A možná proto teď tolik pátráme kde vstoupil na břeh první z oněch lidí, kde spatřil odraz vlastní tváře v pokojném potoku, slyšel vzdálený hukot příboje, cítil, jak jeho tělo ve tmě budí se, teplo vzduchu, vůni květů, věčnou pannu tiše čekající ve své besídce.


Toto je sladký čas pozdního odpoledne, kdy slunce vniká dovnitř přivřenými žaluziemi.


Na velkých skleněných tabulích pruhy prachu. Na kulatých hlavách vavřínu za nimi zlátnou zelené listy.


Vysoko na nebi slyším míjet letadlo, květiny ve váze se chvějí s pohyby stolu.


Tichý šum pokoje mi dělá společnost. Splývavá záclona ticha se plní zvukem.


Soustředěné čtení odvádí pozornost mysli od jiných věcí, plní otvor v symbolické punčoše,


teď když se vánoce blíží - povoz v příslovečné noci, bzučení a hukot ticha tu slyším


docela sám. Ubohý Robine! Neklidný plamínek v malém okně, vyzáblá hlava, srdce na dlani -


napadá mě, že William Bartram kdesi na Floridě 18. století v noci ne nepodobné této, poté co vytáhl na břeh svou plachetnici,


ulehl k spánku, jak píše, když náhlý hluk, dupot a bušení, třískot, to vše zřejmě docela nablízku,


ho probudilo a s tím vědomí, že možná zemře. Přesto se šel neohroženě přesvědčit


a našel aligátora, který vylezl na břeh a přes okraj lodi, aby se zmocnil ryb, které tam Bartram nechal - tak tedy všechno dopadlo dobře.


Kreslil skvělé obrazy "domorodců", kteří se na nich podobali bizarním Angličanům z 18. století v různých roztomilých stupních svlečenosti.


To statečné srdce mu závidím. Vůz mám zaparkovaný ve vjezdu, dveře na zámek. Ven by mě nikdo nedostal.


Čemu se tedy bránit? Jak vůbec k něčemu dojít? Není balíček těla zřejmým omezením, mohu létat mohu se usadit mohu snad být sám sebou...


A za jakým účelem? Dívám se, jak v Holandsku umírá v televizi člověk, žena u toho sedí.


Řekla: "Odchází sám poprvé, co jsme spolu."


Řekl jí, že jde "ke hvězdám, k Mléčné dráze", uvolnil se a byl pryč.


Čím je mi Florida nebo já Floridě vyjma takového ohraničení.


Spoustu jsi toho vynechal Kde jsi váhal tam jsi vynechával


Svou matku tetu Bernice v Nokomisu na západ odtud


i na jih (?) na parkovišti karavanů Už léta není mezi námi jak se říká


Vynechal jsi je Davida svého syna


Svého přítele Johna Vynechal jsi je


Myslel sis že píšeš o tom co cítíš


Vynechal jsi to Svou lásku svůj život svůj domov


svou ženu Vynechal jsi ji


Nikdo není jen jeden nikdo není sám žádný svět není tak malý žádný život


Vynechal jsi to


Mušle byla zřejmé započtení, důkaz, že tu může být někdo jiný. Tvar, zásoba, co si člověk vzal či nevzal


od jiného. Jakou formu to nabylo, vzalo na sebe, v čem to bylo důležité?


Má mysl se podobala velké samoobsluze nebo omšelému hokynářství. Už jsem nemohl nic najít nebo jsem to prostě neměl. Já je někdo jiný... a jiný a jiný, celé bloky chátrají, ulice blednou, vzdálenost to všechno vyprazdňuje.


Kdo to strhnul. Kde to bylo, co to bylo. Kdes to nechal, co myslíš?


Mou matku v Nokomisu, tetu Bernice v Nokomisu, Davida v Sarasotě, Mary Ann, Cecilii, Rebeku


v Sarasotě, Johna v Sarasotě nebo na Long Islandu, Pen, Willa, Hanu a Helenu v Buffalu -


jak je prostě užít jako označení místa, jako záchytné body, ty, kdo mi dali smysl? Sarah telefonuje, že čeká dítě,


a to je líbezný zvuk - jako hudba, kterou občas slyší Kalibán, zavřený v Prosperově cele.


Vystoupej do vzduchu a shlédni dolů, ať ji tam spatříš ve tvaru přívěsku vybíhat osamoceně do oceánu,


zakončení tvaru náhle prodlouženého, aby kryl západní přístup se zálivem za zády. Jeho křehký povrch nasákl vodou bažin na jihu


i na severu, kde se obyvatelstvo hromadí v plochých městech, písčité pouště, duby, palmety, břečťan, borovice a (v mých očích) nepojmenovatelná směs spíš viděná a cítěná než poznaná.


Snad je celé to místo jen jedno obrovské molo vedoucí do ztracena či někam, kde všechno je jiné. Míle a míle prostoru v nečekaných směrech,


nebe omývané mraky, měňavým světlem, dlouhými odchody slunce zacházejícího za vodou a zemí, přítulný svěží vzduch. Nekonečný růst věcí, vše vodorovné, břit, jen pár stop nad hladinou moře či jezera, rybníků, řek, všechno obnažené, všechno zranitelné, žádná hloubka, nic zakořeněného vyjma samotné spleti kořenů, té pleti všeho, co přežilo.


Postavil jsem džbán v Tennessee, na Floridě postavil džbán, v Tennessee na vršíčku stál a obtáčel ho větru van.


...Vysoký, hrdý si tam stál, mně ale chyběl známý práh, všeho se zmocnil, kraloval, domov byl v dálce, měl jsem strach.


Šedivý, holý to byl džbán, na Floridě, jak jinak nic, jak nic jiného v Tennessee. Na Floridě. Jak jinak nic.


Ticho


Nemohu mluvit jen tak jednoduše o něčem co tenkrát byla móda


mlčení všech - Modré přející ráno a v něm


keř šeříku rovnou pod oknem farmy celý prostor


plný překotného švitoření nesčetných ptáků - ležel jsem tiše a snažil se


usnout co nejpozději za letních večerů kdy bzukot se střídal s ptačími popěvky - Příbuzní v dolejších pokojích cosi mumlali - Usilovně jsem dychtil


zachytit všechny ty mlhavé zvuky celé to slábnoucí spektrum uvízlé tam už navždy.


Danosti


Dovedeš si oživit vzdálenosti, vůně, jak daleko od jednoho k druhému, stání


pro krávy, visuté sítě, do kterých jsme skákali, pavučiny na loukách, dotyky, chuť domácích


vdolků, cukroví, co byly uhry a všechno, co se odehrávalo na kůži -


Dotek, doba, dopad podivného osudu. Kdo umí házet míčem, kdo dokáže nakreslit obličej, kdo ví, jak.


Zrcadlo


Vidět znamená věřit. Cokoli bylo myšleno či řečeno,


ty neustávající, nemilosrdné smrti vymazávající opravdovou víru,


zpochybňující naši lidskost, až cítíme odpor k tomu, co jsme.


Ať jakákoli byla naděje, tady s ní končíme.


Že jsme chtěli být odlišní, zde za to platíme.


Obrazy


Postýlka do které mě ukládali s přísnými obrazy jež na mne shlížely


Strašidlo smrti nad někým tak mladým Strach z řezání, z prýštící krve


Náhlý úbytek radosti z léta, ze střídání ročních dob, přátel


Jednou na podzim večer mě vezla učitelka v autě, má spolužačka seděla vedle mne


Vraceli jsme se z prvního představení, které jsem viděl, z Bostonu, z "Macbetha" Proč je zabili proč bylo mé tělo plné napětí můj malý úd ztopořený


Mitch


Mitch byl spolužák později se oženil s vynikající básnířkou a tak se naše rodiny přátelily když jsme byli všichni mladí a žili v New Yorku, v New Hampshiru, ve Francii.


Zřítelnice obkroužené bělmem hleděly někam nad víčka v humorném úžasu - "odešel pod víko země", jak říkal Pound - rakovina žaludku?


Šeptaná informace po telefonu, dva z přátel minulý týden..., první, říká, excentrická, moc milá žena, hádka se synem? Odsouzena, když se to vezme


kolem a kolem, velmi pravděpodobně víc mrtvá než živá. Život pro ně všechny udělal co mohl. Čas odejít?


Nikdy od let 1944-45 jsem se necítil tak tupě, naprosto na nesprávném místě v naprosto nesprávném čase, tenkrát lapen v té nemilosrdné válce,


teď tady, starý, na kvetoucí zemi s nosem plným kypících vůní, s pohlazením větru, konejšivými zvuky, sám ozvěna jiných, to nádherné masívní lidské teplo, oko bdící nad tebou,


vidoucí oko, průvodce zraku, tmavé či světlé,


skládá obraz ze svých osamělých zkreslení, jsi to zase ty, blížíš se, cítím váhu v posteli vedle sebe, blízko svých kostí.


Řekli mi, že to bude právě tak, ale kdo tomu mohl věřit, neloučit se, neodcházet? "Strašně mi bude proti mysli opouštět ten pozemský ráj..."


Žádný čas se nevyrovná přítomnému, žádný v přítomnosti není. Teď plyne, vyplouvá jako loď na moře. Nejsme s to vidět, nemůžeme být průvodci tomu z nás,


kdo musí jít? Drž mě za ruku, kamaráde. Měl jsem ho obejmout, nadzvednout, držet ho v náruči. Měl jsem mu nějak sdělit, že tu jsem.


Teď jsem na řadě já, kdo to může říci a kdo chce? Nejsi nemocný, jsou tu určitě starší. Tvůj čas přijde.


V božích rukou je zima. Ve vesmíru vládne prázdné ozvučné ticho. Jen my tvoříme zvuky, ale já nevydal ani hlásek. Seděl jsem tam jako kámen.


V mé hlavě


V mé hlavě jediná společná síň, společné místo, společný rým, společný majetek, společný splín.


Když víčka se klíží přes oči, běží koně k nebeským úbočím myšlenka steskem mě zaskočí


v mé hlavě. Co je to za cizí děj, co za prostor, kde lapen jsem? Uvnitř mé hlavy, čí obličej?


Nástroje


Zdánlivě v dálce, je to dosud tady, nejprve tam, pak hned za mými zády. Daleko, blízko, s tím si nevím rady.


Co když má vlastní ruka vlastně není než jen něčeho zvenku prodloužení, co podloudně mě krok za krokem mění?


Věci jsou hmota, ale tyto ne, jsou neklidem jak ve snu lapené, těkavé naschvál za noci i dne.


Labuť


Zvláštní, že labuť jako tóny zní, myslel jsem na bohy a bitvy, na rány. V podivném tichu setrval jsem s ní.


Psy odtud lidé vždycky zahnali. Lepší labuť než psi, to říkali, zlomocné síly drží v povzdálí,


ochrání ticho; z rybníku se zrodí jezero mocných vln, souzvuk lesů a vody, lenivou mysl z mátoh vysvobodí.


Růže


Zde tvoje staré já se k tobě hlásí, zde začni, pokud míníš znovu začít, se starým nekončícím sporem krásy -


Jdi, růže líbezná... Pokud my ještě svedem se rozpomenout na "byl jednou jeden" s pohledem na ten květ - víc nedovedem.


Ze svého já obhlížím vnější svět. Vidím ty bělostné lístky se rozvíjet a vím, že ve světě zhltne tu krásu led.


Lebka


"Pojď blíž. Teď jsou už věci vymazány, ať uvnitř nebo vně, které se smrti brání," dí lebka, jež své tajemství si chrání.


Bludiště cest i lidské podoby prázdné jak vítr, a přec dovedly rozdmychat vášeň, všechny vybledly.


Nadlehči břímě. Už se nedívej. Uvolni mysl, tělu zemřít dej, nech ptáka vzlétnout k nebi svobodně.


Hvězda


Prostor se nanovo otevírá, dějiště velkých možností, hloubka tak velká, dálka tak širá.


Život a jeho hráč, který tu mínil nalézt si druhy a projít s nimi pokojnou cestou s dobrými rýmy,


nakonec zbloudil a pochopí, že zašli moc daleko, i když to hryže, že nejsou už hvězdami a dětmi při hře.

