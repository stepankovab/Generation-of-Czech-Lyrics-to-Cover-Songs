


Autorova obrana jeho knihy


Když ponejprv jsem pero v inkoust namočil, a k psaní zchystal se, vůbec jsem netušil,


že knížka z toho vzejde a že bude mít tu podobu, co má. Já chtěl jsem vytvořit věc zcela jinou. Již jsem ji dokončoval, když vznikla tato, kterou jsem neplánoval.


Jak jsem tak totiž psal o zbožných dnešních dní a jejich životě v tento čas poslední, v alegorii jsem přešel poznenáhle, když líčil jsem jejich pouť a cestu k slávě.


Více než dvacet těch jinotajů bylo.


Jen dopsal jsem je, v hlavě se vynořilo na dvacet jiných. A přibývaly další, jak roje jisker, co nad ohněm se vznáší.


Tak prr! řekl jsem. "Když takhle množíte se, jděte si po svých, vždyť je vás jak hub v lese a nakonec mi, půjde-li to tak dále, zamoříte spis, jenž dokončen je málem.


A tak se stalo. Já však jsem nezamýšlel chlubit se textem, který mi z pera vyšel a zrovna v tomhle stylu. Udělat jsem chtěl, kdoví co vlastně. Já v úmyslu jsem neměl bližního obveselit, ne to prosím ne, já sobě připravit chtěl chvíle radostné.


Nemohu ani říct, že krátil jsem si čas tímto svým spisováním. Ujišťuji vás, chtěl jsem se tak vzepřít myšlenkám a všemu, co špatné bylo a svádělo mě k zlému.


A tak jsem do své ruky chutě pero vzal a co jsem v hlavě měl, na papír vysypal.


Vždyť když jsem teď našel svůj styl, stačilo vzít do ruky pero, psát jako bych spřádal nit.


A příběh rostl sám, až se z něj nakonec stala celá tahle sáhodlouhá věc.


Když jsem ji pak dopsal, co moh' jsem dělat dál?


Já za lidmi jsem šel, bych jim ji ukázal.


Znát jsem chtěl, zda přijmou ji či zda odsoudí; jeden řek' nech ji žít, jiný řek' vyhoď ji.


Jeden ji radil tisknout, jiný byl proti, jeden řek' "Prospěšné!", jiný "Bez hodnoty."


Zmátli mě docela, že nevěděl jsem sám, komu z nich uvěřit, co vlastně dělat mám.


Nakonec jsem si řek': Když se neshodnete, vytisknout ji dám. Myslete si, co chcete.


Vždyť jedny jistě potěší tato zpráva zatímco druhé ne. Nu což, to se stává.


A navíc jsem si říkal, nechtít vyhovět těm, kdo by knihu tiskli, to bych naposled vzal jim tak něco, co by jim způsobilo, velikou radost. A to by škoda bylo.


Těm, kdo byli proti vydání té věci,


řekl jsem tolik: Urazit vás nechci, jestliže se ale vašim bratřím líbí, prozatím se zdržte hledat na ní chyby.


Nemáš chuť ji číst? Tak nečti ji a dost!


Někomu chutná maso, jiný rád hryže kost.


A abych je všechny ještě víc uklidnil, takto vážně jsem jim do duše promluvil:


Je zakázáno snad psát tak, jak píšu já?


A touto metodou a přitom v potaz brát dobro mé i tvé? A pročpak nesmí se to?


Zjara vždy prší, slunečné bývá léto.


Ať jaro nebo léto, déšť nebo slunce svit,


Země chce svými plody to všechno pochválit.


Žádnému nespílá, bere si od obou, co štědře dávají pak mění v sklizeň svou.


Ba, v jejím ovoci vše je tak smíchané,


že nevíš co je co. A dokud lačná je přijímá, co kdo dá. Když však jednoho dne je sytá, vydáví vše a dary pohrdne.


Vidíš ty triky, co rybář používá?


Co všechno dělá, by chytila se ryba?


Pohleď jen, jak vynakládá všechen svůj um, jak váže udice a vlasce ke splávkům.


Jsou však i ryby, u nichž nepomůže síť, háček či udice. Tak do ruky je chyť.


Pod kámen sáhni, do vody za nimi běž, jinak je neulovíš, ať děláš, co chceš.


Jak jen ten ptáčník svou pernatou zvěř loví?


Čím vším pomáhá si - kdo se to kdy dozví?


Pušku a vějičky, lucernu, sítě má, plíží se, chodí lesem, číhá v houštinách.


Ať však co chce dělá, málokdy to stačí, by mu na lep vždycky sedli všichni ptáci.


Jeden pták se musí hvízdáním vábiti, jiného však s vábničkou nikdy nechytí.


Ropuše v hlavě nalezneš perlu zářící, s trochou štěstí najdeš ji i v slizké ústřici.


Když věci málo vábné v sobě mohou skrýt, co nad zlato se cení, kdo by se štítil vzít ty věci do ruky - podívat se zblízka zda perla leží v nich. A má malá knížka


(ač obrázky nemá, jež by způsobily,


že by si je ti či oni oblíbili) obsahuje věci, které jistě předčí plané chvástání a bohaprázdné řeči.


Stejně si nejsem jistý, zdali obstojí tvá kniha, až budou ohněm zkoušet ji.


Podívejme! Oč jde? Je temná.Smím se ptát v čem? Smyšlená je.Co na tom věděl bych rád.


Někteří slovy smyšlenými dokáží,


že pravda zjeví se a slavně zazáří.


Není to seriózní.Líp to vysvětli.


Od těch tvých metafor jsme málem oslepli.


Pravda, ti, kdo o Bohu lidem vypráví, seriózně psát musí; to se přece ví.


Což mi serióznost chybí jen proto snad,


že v metaforách mluvím? Vždyť i Bůh svůj řád, v evangeliu zvěstoval kdysi světu skrz symboly a znamení. Či se pletu, když tvrdím, že žádný soudný člověk přece nebude je hanit,by nezdálo se, že chce neskonalou moudrost kritizovat? Naopak, pokorně se snaží přijít na to, co tak


Bůh mu sděluje, když mluví o telatech, poutkách a kolících, ovcích, o beranech,


Beránkově krvi, bylinách a ptácích a šťasten nalézá světlo a milost v nich.


Nechvátejte proto tolik s odsouzením,


že nejsem seriózní, vše že v bláto měním.


Co dobře vypadá, nemusí dobrým být, proč každé podobenství má se nám znelíbit? (13)


Vždyť věci strašlivé na nás pak dolehnou, a věci dobré se našim duším vyhnou.


Má slova temná, mlhavá, v sobě za to skrývají pravdu, jak skřínky z dřeva zlato.


Proroci do metafor často halili pravdu; kdo dobře zná, jak v Písmu mluvili


Kristus i apoštol, jistě dobře vidí,


že se pravda dodnes za ten šat nestydí.


Bohužel musím přiznat, že Písmo svaté svým stylem, výrazy tolik rozum mate, neboť je v něm spousta těchto věcí symbolických postav, metafor, a přeci z té knihy tolik světla vyzařuje,


že noc temnou v bílý den proměňuje.


Jen ať si šťoura svého života všímá temnější mu řádky vyvstanou před očima, než jich je v mé knize. A ať také ví, že i v nejlepších svých činech zlo nalézt může.


Kdybychom před nestranným soudem měli stát, na jeho jednoho troufám si zavolat svých deset, kteří chápou smysl řádek mých o moc líp než jeho lži v chrámech stříbrných.


Mám za to, že pravda, byť v hroudě hlíny skrytá, rozum bystří, úsudek zdravý skýtá, poznání těší, vůli podrobuje a také paměť zcela naplňuje představami, které příjemné nám jsou, a od trápení nám dává oddychnout.


Vím, slova jasná Timoteus má říkat a babské tlachy nikdy nepřijímat.


Přece ale Pavel nikdy nekázal mu podobenství stříct se, v nichž je drahokamů, perel ba i zlata složeno habaděj, jež stojí za to hledat, děj se co děj.


A ještě jedno slovo, muži Boží!


Jsi pobouřen? Chtěl bys, abych své zboží do jiných šatů oděl? Anebo snad tě zlobí, že věci neříkám po lopatě?


Tři věci ještě řeknu, pak se chci podvolit těm, již jsou než já lepší, (tak to má být.).


1. Vůbec se mi nezdá, že bych svou metodu užívat nesměl - takže žádnou škodu neutrpí kniha ani čtenář. A není chyba psát v podobenstvích, líčit své snění, když se k tomu navíc snažím ze všech sil, jak bych jen Pravdu všemožně rozšířil.


'Nesměl' jsem řekl? Vždyť já dokonce mám


(A nejeden příklad je mi navíc dán od těch, jejichž život Bohu byl sladší nežli kohokoliv, kdo dnes po zemi kráčí) takto se vyjadřovat a psát o věcech, které jsou naprosto nejskvělejší ze všech.


2. Vidím muže (vysoké jako hory) psát formou dialogu, nikoho nadávat jim za to nevidím. Když však pravdě škodí, ať kletba padne na ně i na metody, jež k tomu užívají. Nechť však svobodně pravda se dotýká nás - jak tebe, tak mě, jak se Bohu líbí, vždyť kdo ví líp než Bůh,


(jenž nás první učil, jak vzít do ruky pluh) jak myšlenkou, perem plnit jeho přání?


On bere nízkou věc, Božskou roubuje na ni.


3. Vidím, že Písmo mnohdy užívá podobné metody jako já: Tam, kde se rozhodně hodí určitá věc, dá jinou místo ní:


I já ji užít smím, přičemž nezacloním ni zbla paprsky pravdy zlaté. Ba právě dík této metodě líp se mohou zaskvět.


A nyní, dříve nežli pero zahodím, přínos své knihy ukáži, pak poručím tebe i ji do rukou Všemocného, jenž silné svalí, nechá stát slabého.


Tato má kniha obraz podává věrný muže, jenž pro věnec nepomíjitelný o závod běží. Říká, odkud jde a kam, co bez jiných nezvládne, co dokáže sám, a ukazuje, jak se v běhu nezastaví, dokud nevstoupí do Města bránou slávy.


Též o těch je, kdo o Život ze vší síly bojují by věčnou odměnu zakusili.


Zde rovněž seznámit se můžeš s příčinou, proč s cesty sejdou a bídně zahynou.


Ta kniha způsobí, že se vydáš na pouť, pokud její radu budeš chtít poslechnout.


Až do země svaté dojdeš podle ní, budeš-li ji číst s pravým poznáním.


Až ji lenoch přečte, vyskočí z postele, slepý prohlédne a spatří věci skvělé.


Máš rád věci vzácné, věci ku prospěchu?


Chtěl bys nalézt pravdu ve smyšleném rouchu?


Zapomnětlivý jsi? Chceš si pamatovat, jak je rok dlouhý všechna moje slova?


Pak čti mé skazky. Jak bodláky z lopuchu drží a bezradným mohou dát útěchu.


Mé knihy jazyk jadrný, to nemám strach, malátným lidem rozproudí zase krev v žilách.


Zdá se čpět novotou, přitom v ní není nic, než staré známé biblické pravdy, nic víc.


Chceš se rozptýlit a splínu vale dát?


Chceš být veselý, ne se jen hloupě smát?


Chceš číst hádanky i jejich vysvětlení nebo být do vlastních myšlenek ponořený?


Krmíš se rád masem? Či bys viděl rád muže z oblaků k sobě promlouvat?


Chceš se octnout ve snu, přitom zůstat bdělý?


Chceš se smát i plakat v jediné chvíli?


Chtěl bys ztratit sebe a nepocítit zmar a znovu se najít bez kouzel a čar?


Chtěl bys číst si sám a, co čteš, nevědět, a přece poznat při čtení tytýchž vět, zda požehnán jsi? Pak honem chvátej sem svůj rozum (a mou knihu) do hrsti vem.


John Bunyan


str. 27


Budu smět vstoupit? Ten, kdo je za branou, zda otevře a smiluje se nade mnou, ač si to nezasloužím, ač jsem vzpurný byl?


Pak na věky ho budu chválit ze všech sil.


str. 40


Zde věci převzácné byly k vidění: příjemné i strašné - k mému povzbuzení v tom, po čem jsem ruku začal vztahovat, kéž se mi je zdaří v mysli uchovat.


Kéž pochopím, proč jsi mi je ukázal; vděčný ti, ó Vykladači, budu dál.


str. 41


Tak dlouho jsem musel jít hříchem obtížen,


úlevu od žalu nenacházel jsem, až teprv tady, co je to za místo!


Zde mé blaho počátek má najisto!


To zde mi mělo břemeno spadnout z mých zad?


Provazy, jež vázaly je, popraskat?


Sláva buď Kříži! Sláva Hrobu buď!


Sláva tomu, jenž za mne nastavil hruď.


str. 44/45


Pokořit já toužím horu vysokou, odradit se nedám žádnou překážkou.


Vidím tudy totiž cestu k životu vést, tak, srdce, vzmuž se, silné buď, nenech se splést.


Líp po správné, byť neschůdné cestě jít než na snadné, leč zlé, duši zahubit.


str. 57


Kde to jen jsem? Všechna ta péče! Díky!


To Ježíš se tak stará o poutníky?


Hříchy mi odpustil! Jak mohl bych mít strach?


Vždyť lože ustlal mi dnes nebi na dosah.


str. 64


Belzebub, démona toho pán a král, zkázu mou osnoval, proto rozkaz dal, by mě přepadl po zuby vyzbrojen, rozzuřený do běla ďábelským vztekem:


Požehnaný Michael však pomoh' mi, mečem mách' jsem a zahnal ho zpět do tmy.


Pána svého budu proto velebit, děkovat mu, Jeho jméno vždy chválit.


str. 70


Jaký to zázrak! (Prostě zázrak, nic míň)


že jsem tu živ a zdráv, i po tom všem, s čím zde setkal jsem se! Kéž Bůh požehná ruce, která z útrap mých mě vyvést zná!


Nebezpečí ve tmě, ďáblové, peklo, hřích v údolí tomto byli vždy v patách mých.


Tenata, jámy, pasti a osidla líčily na mě po cestě síly zla, bych do nich upad', byl jimi udolán.


A přece žiju! Pochválen buď můj Pán.


str. 79


Zkoušky, jimiž projdou lidé oddaní


Bohu a poslušní jeho volání, mnohé jsou a zkouší, z jakého kovu jsme, a přicházejí na nás stále znovu, abychom později či dřív útočení podlehli a padli, byli zavrženi.


Kéž poutníci tedy, kéž se v boji tuží, kéž jsou na stráži a obstojí jak muži.


str. 91


"Jak jen se ten Mluvka zprvu nadýmá!


Jak se šperkuje a blýská! Jak se domnívá,


že všechny oslní! Jen však vyloží


Věrný, dílo milosti v čem záleží, hned se ztratí jako měsíc nad ránem.


Těm, kdo milost neznají, se tak stane všem."


str. 104


Můj milý Věrný, ty věrně přiznal ses ke svému Pánu; s ním budeš ještě dnes.


Zatímco nevěrní a všechen jejich brak v pekelných mukách budou naříkat.


Vítězi Věrný, tvé jméno jako dřív kéž žije, i ty teď budeš navždy živ.


str. 115


Vypočítavý i Démas stříbrný jeden houkne, druhý je připravený jít si z jeho mamonu urvat svůj díl.


Získal svět, však o nebe se připravil.


str. 118


Opodál cesty, hle křišťálový proud chystá se poutníkům úlevu poskytnout.


Zelené louky s vonícími květy lahůdky skýtají a koho rety listy a ovoce těch stromů okusí hned prodá vše - to pole koupit musí.


str. 126


Sešli jsme s cesty a poznali jsme hned, co je zakázaným krajem procházet.


Kdo tudy jde po nás, ať si pozor dá, aby se mu nevedlo, tak jako nám.


By ho obr Beznaděj, jenž rád se mstí, neuvěznil na hradě Pochybností. str. 130


Tak pastýři odhalují tajemství, o nichž málokterý jiný člověk ví.


Pojď tedy za pastýři, znát-li chceš věci skryté, tajemné a zvláštní též.


str. 132


Nechme teď Neznalost chvilku přemítat, o čem tu byla řeč. Snad pak odmítat dobré rady přestane, by nezůstal neznalý toho, co je pro něj dobré, dál.


Bůh praví, že ti, kdo poznání nemají,


(ačkoliv stvořil je) marně v Něj doufají.


str. 141


Chudák Malověrný! Obrán byl zloději!


Oloupen byl! Kdo věříš, pomni raději, bys víry měl víc, pak po stech lotři před tebou prchnou - jinak tě zmůžou tři.


str. 143


Kdo tudy jdete, přistupte blíž na chvíli: hle, jak se vede těm, kdo zabloudili!


Jak se oba chytli do pevných sítí!


Kdo rad dobrých nedbá, též se tak chytí.


Pravda, zas volní jsou, však, jak jste zřeli, výprask slízli notný - tak buďte bdělí!


str. 145/146


Když svatým oči klíží se, ať sem hned jdou, a rozmluvu poutníků si vyslechnou.


Ať se s nimi seznámí na každý pád, nebude se jim pak už chtít tolik spát.


Společenství svatých, sdílené názory udrží je v bdělosti peklu navzdory.


str. 159


Neznalosti, chceš se snad i nyní smát dobrým radám, ježs dostal už tolikrát?


Odmítneš-li je však, brzy pochopíš,


že si tím jenom sám sobě uškodíš.


Vzpamatuj se, včas skloň šíji a pojď sem, dobrou radu přijmeš-li, jsi zachráněn.


Když se jí však vysměješ, tak žádný div,


že nad výdělkem spláčeš, jak jsem řek' už dřív.


str. 174


Závěr


Vylíčil jsem ti, čtenáři, teď svůj sen, zkus tedy, zda může býti vyložen.


Vylož sobě či svým bližním jeho děj, na výklady mylné si však pozor dej.


Tak bys místo dobra zlo jen způsobil, chybným výkladem by sis jen uškodil.


Pozor také dej by sis příliš nehrál s vnější stránkou snu, který se mi zdál.


Způsob můj psát v symbolech, podobenstvích, ať též nikdy nevzbudí tvůj hněv či smích.


Ať se smějí děti, ať se vzteká bloud, ty však se snaž význam slov mých rozlousknout.


Závěs odhrň stranou, roušku mou dej pryč, k metaforám mým pak jistě najdeš klíč.


Ten, kdo bude hledat, navíc nalezne, věci pro poctivou duši prospěšné.


Najdeš-li zde škváru směle pryč ji dej, zlato ale neztrať, to si ponechej.


Co když moje zlato v hlíně skrývá se?


Kdo pro jádra nechá jabko na míse?


Když ti však vše marné bude připadat, nový sen se mi zas jistě začne zdát.


KONEC

